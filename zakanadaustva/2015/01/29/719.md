---
layout: default
---

# [Закон Рэспублікі Беларусь «Аб унясенні дапаўненняў і змяненняў у Крымінальны кодэкс Рэспублікі Беларусь па пытаннях супрацьдзеяння незаконнаму абарачэнню наркатычных сродкаў, псіхатропных рэчываў, іх прэкурсараў або аналагаў»](http://old3.zviazda.by/2015/02/70311.html "Permanent Link to Закон Рэспублікі Беларусь «Аб унясенні дапаўненняў і змяненняў у Крымінальны кодэкс Рэспублікі Беларусь па пытаннях супрацьдзеяння незаконнаму абарачэнню наркатычных сродкаў, псіхатропных рэчываў, іх прэкурсараў або аналагаў»")

<div class="entry">

*Прыняты Палатай прадстаўнікоў   15 студзеня 2015 года*

*Ухвалены Саветам Рэспублікі             15 студзеня 2015 года*

**Артыкул 1.** Унесці ў Крымінальны кодэкс Рэспублікі Беларусь ад 9
ліпеня 1999 года (Нацыянальны рэестр прававых актаў Рэспублікі
Беларусь, 1999 г., № 76, 2/50; 2003 г., № 8, 2/922; 2006 г., № 111,
2/1242; 2008 г., № 1, 2/1388; 2011 г., № 4, 2/1775; Нацыянальны прававы
інтэрнэт-партал Рэспублікі Беларусь, 19.07.2012, 2/1960) наступныя
дапаўненні і змяненні:

1\. Частку 2 артыкула 27 дапоўніць пунктам 17<sup>1</sup> наступнага
зместу:

«17<sup>1</sup>) незаконнае абарачэнне наркатычных сродкаў, псіхатропных
рэчываў, іх прэкурсараў або аналагаў (часткі 2—5 артыкула 328);».

2\. Частку 1 артыкула 57 пасля слова «чалавека» дапоўніць словамі «альбо
з незаконным абарачэннем наркатычных сродкаў, псіхатропных рэчываў, іх
прэкурсараў або аналагаў».

3\. Пункт 4 часткі 2 артыкула 115 выкласці ў наступнай рэдакцыі:

«4) за асабліва цяжкае злачынства, звязанае з наўмысным замахам на жыццё
чалавека альбо з незаконным абарачэннем наркатычных сродкаў,
псіхатропных рэчываў, іх прэкурсараў або аналагаў, —
дванаццаці гадоў.».

4\. Частка 3 заўваг да артыкула 327 выкласці ў наступнай рэдакцыі:

«3. Пад аналагамі наркатычных сродкаў і псіхатропных рэчываў у артыкулах
гэтага Кодэкса маюцца на ўвазе хімічныя рэчывы, структурныя формулы якіх
утвораны заменай у структурных формулах наркатычных сродкаў,
псіхатропных рэчываў або базавых структурах аднаго або
некалькіх атамаў вадароду на замяшчальнікі атамаў вадароду,
уключаныя ў пералік замяшчальнікаў атамаў вадароду ў структурных
формулах наркатычных сродкаў, псіхатропных рэчываў або базавых
структурах, вызначаны Дзяржаўным камітэтам судовых экспертыз
Рэспублікі Беларусь.».

5\. У артыкуле 328:

у частцы 3:

у абзацы першым словы «або ў месцы правядзення масавых мерапрыемстваў»
замяніць словамі «, лячэбна-працоўным прафілакторыі, у месцы
правядзення масавага мерапрыемства альбо заведама
непаўналетняму»;

у абзацы другім слова «трынаццаці» замяніць словам «пятнаццаці»;

частку 4 выкласці ў наступнай рэдакцыі:

«4. Дзеянні, прадугледжаныя часткамі 2 або 3 гэтага артыкула, учыненыя
арганізаванай групай альбо спалучаныя з вырабам ці перапрацоўкай
наркатычных сродкаў, псіхатропных рэчываў або іх прэкурсараў або
аналагаў з выкарыстаннем лабараторнага посуду або лабараторнага
абсталявання, прызначаных для хімічнага сінтэзу, —

караюцца пазбаўленнем волі на тэрмін ад дзесяці да дваццаці гадоў з
канфіскацыяй маёмасці або без канфіскацыі.»;

дапоўніць артыкул часткай 5 наступнага зместу:

«5. Дзеянні, прадугледжаныя часткамі 2—4 гэтага артыкула, якія прывялі
па неасцярожнасці да смерці чалавека ў выніку спажывання ім
наркатычных сродкаў, псіхатропных рэчываў або іх аналагаў, —

караюцца пазбаўленнем волі на тэрмін ад дванаццаці да дваццаці пяці
гадоў з канфіскацыяй маёмасці або без канфіскацыі.».

6\. Дапоўніць Кодэкс артыкуламі 328<sup>1</sup> і 328<sup>2</sup>
наступнага зместу:

**«Артыкул 328<sup>1</sup>. Незаконнае перамяшчэнне праз Дзяржаўную мяжу
Рэспублікі Беларусь наркатычных сродкаў, псіхатропных рэчываў або іх
прэкурсараў або аналагаў**

1\. Незаконнае перамяшчэнне праз Дзяржаўную мяжу Рэспублікі Беларусь
наркатычных сродкаў, псіхатропных рэчываў або іх прэкурсараў або
аналагаў пры адсутнасці прыкмет злачынства, прадугледжанага
артыкулам 228 гэтага Кодэкса, —

караецца пазбаўленнем волі на тэрмін ад трох да сямі гадоў з
канфіскацыяй маёмасці або без канфіскацыі.

2\. Дзеянне, прадугледжанае часткай 1 гэтага артыкула, учыненае групай
асоб па папярэдняй змове, альбо паўторна, альбо асобай, якая раней
была асуджана за злачынства, прадугледжанае гэтым артыкулам, або
службовай асобай з выкарыстаннем сваіх службовых паўнамоцтваў, альбо
ў дачыненні асабліва небяспечных наркатычных сродкаў, псіхатропных
рэчываў, альбо ў дачыненні наркатычных сродкаў, псіхатропных
рэчываў або іх аналагаў у буйным памеры, —

караецца пазбаўленнем волі на тэрмін ад пяці да дзесяці гадоў з
канфіскацыяй маёмасці або без канфіскацыі.

3\. Дзеянне, прадугледжанае часткамі 1 або 2 гэтага артыкула, учыненае
арганізаванай групай, —

караецца пазбаўленнем волі на тэрмін ад сямі да дванаццаці гадоў з
канфіскацыяй маёмасці або без канфіскацыі.

**Артыкул 328<sup>2</sup>. Спажыванне наркатычных сродкаў, псіхатропных
рэчываў або іх аналагаў у грамадскім месцы або з’яўленне ў грамадскім
месцы або знаходжанне на працы ў стане, выкліканым ужываннем
наркатычных сродкаў, псіхатропных рэчываў, іх аналагаў,
таксічных або іншых адурманьваючых рэчываў**

Спажыванне без прызначэння ўрача наркатычных сродкаў або псіхатропных
рэчываў у грамадскім месцы альбо спажыванне іх аналагаў у грамадскім
месцы, а таксама з’яўленне ў грамадскім месцы ў стане, выкліканым
ужываннем без прызначэння ўрача наркатычных сродкаў або
псіхатропных рэчываў ці спажываннем іх аналагаў, таксічных
або іншых адурманьваючых рэчываў, якое абражае чалавечую годнасць і
грамадскую мараль, альбо знаходжанне на працоўным месцы ў працоўны час
у стане, выкліканым ужываннем без прызначэння ўрача наркатычных сродкаў
або псіхатропных рэчываў ці спажываннем іх аналагаў, таксічных або
іншых адурманьваючых рэчываў, учыненыя на працягу года пасля
накладання адміністрацыйнага спагнання за такія ж парушэнні, —

караюцца штрафам, або арыштам, ці абмежаваннем волі на тэрмін да двух
гадоў.».

7\. Артыкул 332 выкласці ў наступнай рэдакцыі:

**«Артыкул 332. Прадастаўленне памяшканняў, арганізацыя альбо ўтрыманне
прытонаў для вырабу, перапрацоўкі і (або) спажывання наркатычных
сродкаў, псіхатропных рэчываў, іх аналагаў або іншых
адурманьваючых рэчываў**

1\. Прадастаўленне памяшканняў для вырабу, перапрацоўкі і (або)
спажывання наркатычных сродкаў, псіхатропных рэчываў, іх
аналагаў або іншых адурманьваючых рэчываў —

караецца арыштам, ці абмежаваннем волі на тэрмін да пяці гадоў, або
пазбаўленнем волі на тэрмін ад двух да пяці гадоў.

2\. Арганізацыя альбо ўтрыманне прытонаў для вырабу, перапрацоўкі і
(або) спажывання наркатычных сродкаў, псіхатропных рэчываў, іх
аналагаў або іншых адурманьваючых рэчываў —

караюцца абмежаваннем волі на тэрмін ад двух да пяці гадоў са штрафам
або пазбаўленнем волі на тэрмін ад трох да сямі гадоў са штрафам.».

**Артыкул 2.** Гэты Закон уступае ў сілу пасля яго афіцыйнага
апублікавання.

**Прэзідэнт Рэспублікі Беларусь        Аляксандр Лукашэнка**

*29 студзеня 2015 года, г. Мінск № 245-3*

</div>
