---
layout: default
---

<div class="field field-name-body field-type-text-with-summary field-label-hidden">

<div class="field-items">

<div class="field-item even">

### **«Аб развіцці двухбаковых адносін Рэспублікі Беларусь з Кітайскай Народнай Рэспублікай».**

**Развіццё адносін усебаковага стратэгічнага партнёрства Рэспублікі
Беларусь з Кітайскай Народнай Рэспублікай (далей** **— КНР)
адпавядае доўгатэрміновым інтарэсам Беларусі, умацаванню яе
міжнародных пазіцый, спрыяе забеспячэнню развіцця ўсяго спектра
беларуска-кітайскага супрацоўніцтва.**

**Асноўным зместам беларуска-кітайскага супрацоўніцтва з'яўляецца
ўзаемная рашучая падтрымка па пытаннях, якія датычацца карэнных
інтарэсаў дзвюх краін, такіх як суверэнітэт, тэрытарыяльная
цэласнасць, бяспека і эканамічнае развіццё.**

**З мэтамі развіцця адносін усебаковага стратэгічнага партнёрства
Рэспублікі Беларусь з КНР:**

1\. Устанавіць, што супрацоўніцтва з КНР ажыццяўляецца на аснове
наступных прынцыпаў:

раўнапраўе і ўзаемная выгада;

прымяненне пераважна рынкавых падыходаў з улікам інтарэсаў Рэспублікі
Беларусь;

прыярытэтнасць, доўгатэрміновасць рэалізуемых праектаў, паслядоўнасць іх
рэалізацыі;

прамое і цеснае ўзаемадзеянне рэспубліканскіх і мясцовых органаў
дзяржаўнага кіравання з кітайскім бокам;

адказнасць суб'ектаў гаспадарання за эфектыўнасць рэалізацыі праектаў
узаемавыгаднага супрацоўніцтва з КНР.

2\. Вызначыць наступныя асноўныя напрамкі супрацоўніцтва з КНР:

глыбокая і ўзаемная інтэграцыя галін і прадпрыемстваў;

інфармацыйна-камунікацыйныя тэхналогіі;

фарміраванне сумесных даследчых і навукова-практычных цэнтраў, сумеснае
развіццё галіновай навукі;

прамое і сістэмнае міжрэгіянальнае супрацоўніцтва;

стварэнне ў Рэспубліцы Беларусь рэгіянальнага цэнтра кітаязнаўства і
ўзаемадзеяння з КНР.

3\. Лічыць мэтавым напрамкам супрацоўніцтва з КНР сумеснае развіццё ў
гандлёвай, інвестыцыйнай, фінансавай і інавацыйнай сферах, стварэнне
і рэалізацыю сумесных праектаў і прадпрыемстваў.

Каардынацыйным органам садзейнічання развіццю адносін з КНР лічыць
Беларуска-Кітайскі міжурадавы камітэт па супрацоўніцтве. Камісіі
па напрамках супрацоўніцтва, якія ствараюцца пры гэтым камітэце,
узначальваюцца кіраўнікамі рэспубліканскіх органаў дзяржаўнага
кіравання.

4\. Адміністрацыі Прэзідэнта Рэспублікі Беларусь:

4.1. у 2015 годзе сфарміраваць доўгатэрміновую аснову супрацоўніцтва з
Міжнародным аддзелам Цэнтральнага камітэта Камуністычнай партыі Кітая
па пяці ключавых напрамках:

рэгулярны абмен візітамі высокага ўзроўню;

арганізацыя сістэмы ўзаемных стажыровак работнікаў Адміністрацыі
Прэзідэнта Рэспублікі Беларусь і Міжнароднага аддзела
Цэнтральнага камітэта Камуністычнай партыі Кітая;

узаемадзеянне ў рэалізацыі канцэпцыі будаўніцтва Эканамічнага пояса
Шаўковага шляху;

супрацоўніцтва ў даследаванні прынцыпаў устойлівага развіцця грамадства;

умацаванне ўзаемадзеяння аналітычных цэнтраў і сродкаў масавай
інфармацыі;

4.2. з улікам новых рэалій у палітычным і эканамічным партнёрстве
распрацаваць і да 1 студзеня 2016 г. прыняць план двухбаковага
супрацоўніцтва на пяцігадовы тэрмін паміж Адміністрацыяй Прэзідэнта
Рэспублікі Беларусь і Міжнародным аддзелам Цэнтральнага камітэта
Камуністычнай партыі Кітая.

5\. Дзяржаўнаму сакратарыяту Савета Бяспекі Рэспублікі Беларусь у 2015
годзе:

забяспечыць планаванне, каардынацыю і паглыбленне супрацоўніцтва з КНР у
ваеннай і ваенна-тэхнічнай сферах, а таксама ў сферы бяспекі і
ліквідацыі наступстваў стыхійных бедстваў і надзвычайных
сітуацый;

сумесна з кітайскімі сілавымі структурамі вызначыць змест і напрамкі
супрацоўніцтва, пералік сумесных праектаў на перыяд да 2020 года.

6\. Савету Міністраў Рэспублікі Беларусь сумесна з зацікаўленымі
дзяржаўнымі органамі, аблвыканкамамі і Мінскім гарвыканкамам:

6.1. да 1 студзеня 2016 г.:

вызначыць персанальную адказнасць кіраўнікоў рэспубліканскіх і мясцовых
органаў дзяржаўнага кіравання і іншых дзяржаўных арганізацый за
развіццё супрацоўніцтва з КНР;

вызначыць механізмы ўзмацнення каардынацыйнай ролі Камісіі па
гандлёва-эканамічным супрацоўніцтве Беларуска-Кітайскага
міжурадавага камітэта па супрацоўніцтве;

прапрацаваць пытанне аб мэтазгоднасці стварэння ў міністэрствах замежных
спраў і эканомікі самастойных структурных падраздзяленняў па развіцці
супрацоўніцтва з КНР за кошт павелічэння штатнай колькасці гэтых
міністэрстваў;

арганізаваць прамое ўзаемадзеянне з профільнымі структурамі КНР па
падрыхтоўцы і ўзгадненні плана мерапрыемстваў па спрашчэнні
працэдур і нарматыўных патрабаванняў, звязаных з мерамі
тэхнічнага рэгулявання, санітарнага, фітасанітарнага,
ветэрынарна-санітарнага і санітарна-эпідэміялагічнага кантролю
(нагляду), з мэтамі забеспячэння паляпшэння ўмоў узаемнага доступу на
рынкі. Укараніць ва ўзаемным гандлі электронны сертыфікат кантролю
якасці і каранціну;

стварыць сумесную кампанію па арганізацыі, суправаджэнні і прасоўванні
ўзаемных паставак тавараў і паслуг;

укараніць ва ўзаемным гандлі сістэму прапанавання і прасоўвання
беларускіх тавараў на электронных гандлёвых пляцоўках КНР;

на ўзаемнай аснове правесці працу па зніжэнні ўзроўню тарыфных і
нетарыфных бар'ераў ва ўзаемным гандлі з КНР;

сфарміраваць комплексны план дзеянняў па дасягненні да 2020 года ўзроўню
экспартных паставак у КНР у суме не менш як 1,5 млрд долараў ЗША;

6.2. у інвестыцыйнай сферы:

развіваць супрацоўніцтва на аснове павелічэння ўзаемных інвестыцый і
стварэння спрыяльнага інвестыцыйнага клімату;

да 1 ліпеня 2016 г. сфарміраваць пералік прадпрыемстваў для прыцягнення
буйных кітайскіх кампаній у праекты па развіцці кааперацыі і
ўваходжанні ў акцыянерны капітал у сферы сельскагаспадарчага
і цяжкага машынабудавання, станкабудавання, вытворчасці бытавой тэхнікі
і электронікі, оптыка-механічнай прамысловасці, вытворчасці вырабаў з
палімераў, тавараў медыцынскага прызначэння і бытавой хіміі;

сфарміраваць механізмы стымулявання прыцягнення ў 2016—2020 гадах прамых
кітайскіх інвестыцый у энергетыку, вытворчасць будаўнічых матэрыялаў,
транспартную інфраструктуру, вытворчасць і перапрацоўку
сельскагаспадарчай прадукцыі і іншыя галіны, якія ўяўляюць
узаемны інтарэс;

арганізаваць на тэрыторыі КНР зборачныя вытворчасці беларускай
сельскагаспадарчай тэхнікі і сістэму яе перадпродажнага і
пасляпродажнага абслугоўвання з улікам рэгіянальных асаблівасцей і
вытворча-збытавых ланцужкоў буйных кітайскіх карпарацый. У 2016 годзе
забяспечыць выпуск гэтымі вытворчасцямі і продаж не менш як 6 тыс.
трактароў і 3 тыс. камбайнаў з нарошчваннем зборкі ў наступныя гады;

на сістэмнай аснове развіваць крэдытнае супрацоўніцтва на прынцыпах
конкурснасці і сярэднетэрміновай акупнасці зыходзячы з
прыярытэтнасці накіравання фінансавых сродкаў на развіццё
малога і сярэдняга бізнесу і прыцягненне прамых кітайскіх інвестыцый
праз крэдытныя інструменты;

актуалізаваць і ўзгадніць дзяржаўныя праграмы, прынятыя ў Рэспубліцы
Беларусь, у сферы мадэрнізацыі і развіцця транспартнай, лагістычнай,
інфармацыйна-камунікацыйнай, мытнай інфраструктуры з падыходамі па
ўдзеле Рэспублікі Беларусь у канцэпцыі будаўніцтва Эканамічнага
пояса Шаўковага шляху і Марскога шляху  
XXІ стагоддзя. Сфарміраваць адзіную стратэгію на перыяд да 2030 года;

пашырыць супрацоўніцтва ў галіне грамадзянскай авіяцыі. Сфарміраваць на
2016 — 2020 гады падыходы да формаў і механізмаў гэтага супрацоўніцтва,
павелічэння аб'ёмаў паветраных перавозак;

штогод фарміраваць графік удзелу рэспубліканскіх і мясцовых органаў
дзяржаўнага кіравання ў кітайскіх міжнародных інвестыцыйных
кірмашах і форумах, забяспечыць высокі ўзровень прадстаўніцтва
ўдзельнікаў гэтых мерапрыемстваў;

6.3. у фінансавай сферы:

забяспечыць штогадовы прырост выкарыстання нацыянальных валют ва
ўзаемным гандлі, кітайскіх юаняў у дыверсіфікацыі структуры
золатавалютных рэзерваў, а таксама ў размяшчэнні дзяржаўных і
карпаратыўных каштоўных папер;

на рэгулярнай аснове актуалізаваць і ўкараняць новыя гібкія метады
фінансавання інвестыцыйных праектаў;

выпрацаваць умовы і формы прыцягнення на рынак Рэспублікі Беларусь
банкаўскіх паслуг кітайскіх банкаў і прыняць меры па іх
прадастаўленні ў Рэспубліцы Беларусь;

з мэтамі арганізацыі венчурнага фінансавання інавацыйных праектаў,
развіцця малога і сярэдняга бізнесу, павышэння эфектыўнасці
дзяржаўных прадпрыемстваў прапрацаваць з кітайскім бокам пытанне
стварэння сумеснага беларуска-кітайскага інвестыцыйнага фонду;

6.4. у галіне навукі і тэхнікі:

лічыць асноўным напрамкам супрацоўніцтва з КНР стымуляванне сумеснага
развіцця галіновай навукі;

стварыць умовы для камерцыялізацыі вынікаў навукова-тэхнічнай дзейнасці
і стварэння сумесных інавацыйных вытворчасцей на тэрыторыі Рэспублікі
Беларусь і КНР;

забяспечыць практычную рэалізацыю мерапрыемстваў, якія прадугледжаны
сумеснымі праграмамі навукова-тэхнічнага супрацоўніцтва Рэспублікі
Беларусь і КНР, зацверджанымі на 2015 — 2016 гады, і да 1 ліпеня 2016
г. сфарміраваць пералік новых інавацыйных праектаў на 2017 — 2020 гады;

да 1 ліпеня 2016 г. сфарміраваць пералік новых сумесных даследчых і
навукова-практычных цэнтраў з удзелам арганізацый Нацыянальнай
акадэміі навук Беларусі, устаноў вышэйшай адукацыі Рэспублікі
Беларусь і кітайскіх партнёраў па канкурэнтных перспектыўных
напрамках;

да 1 студзеня 2017 г. гарманізаваць механізмы прававой абароны і
патэнтавання аб'ектаў інтэлектуальнай уласнасці дзвюх краін;

6.5. у галіне супрацоўніцтва па развіцці Кітайска-Беларускага
індустрыяльнага парка «Індустрыяльны парк «Вялікі камень»
(далей — Парк):

суправаджаць праект стварэння Парка як стратэгічны праект у
інвестыцыйнай сферы, узор маштабнага супрацоўніцтва паміж
Рэспублікай Беларусь і КНР, а таксама найважнейшы элемент удзелу
Рэспублікі Беларусь у канцэпцыі будаўніцтва Эканамічнага пояса
Шаўковага шляху;

забяспечыць захаванне найлепшага прававога рэжыму для рэзідэнтаў Парка ў
параўнанні з іншымі льготнымі рэжымамі вядзення камерцыйнай дзейнасці ў
Рэспубліцы Беларусь і ў краінах ЕАЭС;

у выпадках няяснасці і недакладнасці прадпісанняў нарматыўных прававых
актаў забяспечыць прыняцце дзяржаўнымі органамі рашэнняў на карысць
дзяржаўнай установы «Адміністрацыя Кітайска-Беларускага
індустрыяльнага парка «Індустрыяльны парк «Вялікі камень»,
Кітайска-Беларускага сумеснага закрытага акцыянернага таварыства
«Кампанія па развіцці індустрыяльнага парка» і рэзідэнтаў Парка;

стварыць на тэрыторыі Парка рэгіянальны лагістычны цэнтр з прымяненнем
перадавога вопыту КНР у будаўніцтве аб'ектаў-аналагаў і комплексным
абслугоўванні рэзідэнтаў у адпаведнасці з найлепшай сусветнай
практыкай;

6.6. у галіне рэгіянальнага супрацоўніцтва:

сфарміраваць і зацвердзіць праграму міжрэгіянальных
выставачна-кірмашовых мерапрыемстваў, Дзён правінцый
і абласцей, гарадоў на перыяд да 2020 года са штогадовай яе
актуалізацыяй і канкрэтызацыяй;

фарміраваць штогадовы план візітаў кіраўнікоў мясцовых выканаўчых і
распарадчых органаў з перыядычнасцю не менш як адзін раз на год у
кожную правінцыю (аўтаномную акругу, горад), з якой падпісаны
пагадненні аб супрацоўніцтве і пабрацімскіх сувязях;

да 1 студзеня 2020 г. забяспечыць ахоп большасці правінцый і гарадоў
цэнтральнага падпарадкавання КНР пагадненнямі аб супрацоўніцтве з
абласцямі і гарадамі Рэспублікі Беларусь у адпаведнасці са структурай
вытворчасці і перспектывамі эканамічнага развіцця;

распрацаваць і зацвердзіць на ўзаемнай аснове праграмы супрацоўніцтва
абласцей і гарадоў Рэспублікі Беларусь з правінцыямі, аўтаномнымі
акругамі і гарадамі КНР на перыяд да 2020 года, прадугледзеўшы ў іх
рэалізацыю канкрэтных інвестыцыйных праектаў, стварэнне сумесных
вытворчасцей, узаемную пастаўку тавараў;

штогод на перыяд да 2020 года забяспечваць кожнай вобласцю і г. Мінскам
прыцягненне ў рамках міжрэгіянальнага супрацоўніцтва не менш як 100 млн
долараў ЗША прамых кітайскіх інвестыцый;

6.7. у гуманітарнай сферы:

узгадніць з кітайскімі партнёрамі і зацвердзіць праграму накіравання на
навучанне беларускіх юнакоў і дзяўчат ва ўстановы вышэйшай адукацыі КНР
пачынаючы з 2016/17 вучэбнага года. Распрацаваць парадак і ўмовы
бюджэтнай падтрымкі такога навучання;

да 1 студзеня 2016 г. сумесна з кітайскімі партнёрамі распрацаваць
праграму стварэння да 2018 года цэнтраў традыцыйнай кітайскай
медыцыны і цэнтраў традыцыйнай кітайскай гімнастыкі ў кожным
абласным цэнтры Рэспублікі Беларусь;

арганізаваць стварэнне сумеснай турыстычнай кампаніі, якая
спецыялізуецца на ўзаемным фарміраванні тураў і экскурсій,
падрыхтоўку гідаў-перакладчыкаў;

вызначыць форму і механізм узаемадзеяння паміж рэспубліканскім унітарным
прадпрыемствам «Нацыянальная кінастудыя «Беларусьфільм» і кітайскай
кампаніяй «Chіna Fіlm Group Corporatіon» (CFGC);

сфарміраваць сістэму, перыядычнасць, напрамкі культурнага абмену паміж
дзвюма краінамі на перыяд да 2020 года;

прыняць меры да вядзення афіцыйнага сайта Рэспублікі Беларусь у тым ліку
на кітайскай мове.

7\. Савету Міністраў Рэспублікі Беларусь сумесна з Нацыянальным банкам,
аблвыканкамамі і Мінскім гарвыканкамам, Адміністрацыі Прэзідэнта
Рэспублікі Беларусь, Дзяржаўнаму сакратарыяту Савета Бяспекі
Рэспублікі Беларусь прыняць неабходныя меры па выкананні гэтай
Дырэктывы.

8\. Савету Міністраў Рэспублікі Беларусь, Адміністрацыі Прэзідэнта
Рэспублікі Беларусь і Дзяржаўнаму сакратарыяту Савета Бяспекі
Рэспублікі Беларусь два разы на год (да 15 студзеня і да 15 ліпеня)
у вызначаным парадку дакладваць кіраўніку дзяржавы аб ходзе выканання
гэтай Дырэктывы.

9\. Кантроль за выкананнем гэтай Дырэктывы ўскласці на Адміністрацыю
Прэзідэнта Рэспублікі Беларусь.

**Прэзідэнт Рэспублікі Беларусь Аляксандр Лукашэнка**

</div>

</div>

</div>
