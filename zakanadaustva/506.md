---
layout: default
---

#### ПАЛАЖЭННЕ аб парадку праходжання службы ў рэзерве

*Зацверджана*

*Указ Прэзідэнта Рэспублікі Беларусь 10.03.2008 № 148*

ПАЛАЖЭННЕ

аб парадку праходжання службы ў рэзерве

**Глава 1**

**Агульныя палажэнні**

1\. Гэтым Палажэннем вызначаецца парадак праходжання службы ў рэзерве
грамадзянамі Рэспублікі Беларусь (далей — грамадзяне) у мірны час, а
таксама іншыя пытанні, аднесеныя Законам Рэспублікі Беларусь ад 5
лістапада 1992 года "Аб воінскім абавязку і воінскай службе"
(Ведамасці Вярхоўнага Савета Рэспублікі Беларусь, 1992 г., № 29,
арт. 501; Нацыянальны рэестр прававых актаў Рэспублікі Беларусь, 2003
г., № 85, 2/976) (далей — Закон) да сферы рэгулявання гэтага Палажэння.

2\. Рэзервістам з'яўляецца грамадзянін, які праходзіць службу ў рэзерве
ў воінскіх часцях, іншых арганізацыях Узброеных Сілаў або транспартных
войсках Рэспублікі Беларусь (далей — воінская часць).

Праходжанне службы ў рэзерве рэзервістам уключае:

пастаўноўку на ўлік і зняцце з уліку ў воінскай часці;

прысваенне воінскага звання;

праходжанне заняткаў і вучэбных збораў;

звальненне са службы ў рэзерве;

іншыя абставіны (падзеі), якія ў адпаведнасці з заканадаўчымі актамі
вызначаюць службовае і прававое становішча рэзервіста.

3\. Праходжанне службы ў рэзерве ажыццяўляецца ў адпаведнасці з Законам,
гэтым Палажэннем і іншымі актамі заканадаўства.

4\. Загады аб пастаноўцы рэзервістаў на ўлік у воінскіх часцях,
прысваенні ім воінскіх званняў, праходжанні заняткаў і вучэбных
збораў, звальненні са службы ў рэзерве павінны змяшчаць спасылкі на
адпаведныя нормы Закона і (або) гэтага Палажэння.

5\. Тэрмін службы ў рэзерве вылічаецца і ўстанаўліваецца ў адпаведнасці
з Законам.

6\. Формы дакументаў наконт арганізацыі прызыву грамадзян на службу ў
рэзерве, адпраўкі прызваных грамадзян да месца службы ў рэзерве,
пастаноўкі іх на ўлік у воінскіх часцях, прысваення воінскага
звання, арганізацыі і правядзення заняткаў і вучэбных збораў,
арганізацыі звальнення грамадзян са службы ў рэзерве, накіравання
іх для праходжання тэрміновай ваеннай службы, а таксама патрабаванні
да складання гэтых дакументаў устанаўліваюцца Міністэрствам абароны.

7\. Рэзервісты праходзяць службу ў рэзерве ў воінскіх часцях, у якія яны
былі накіраваны пры прызыве на службу ў рэзерве.

8\. Перавод рэзервістаў з адной воінскай часці ў другую дапускаецца
толькі ў выпадках іх пераводу на работу ў іншую мясцовасць разам з
наймальнікам, ліквідацыі воінскай часці або немагчымасці прадаўжэння
падрыхтоўкі рэзервістаў па ваенна-ўліковай спецыяльнасці ў сувязі са
спыненнем іх допуску да дзяржаўных сакрэтаў.

9\. Рэзервісты могуць быць накіраваны для праходжання тэрміновай ваеннай
службы ў воінскія часці, у якіх яны праходзяць службу ў рэзерве, а пры
адсутнасці ў гэтых часцях вакантных пасад, што камплектуюцца
ваеннаслужачымі, якія праходзяць тэрміновую ваенную службу, —
у іншыя воінскія часці ў парадку, што ўстанаўліваецца Міністэрствам
абароны.

Накіраванне рэзервістаў для праходжання тэрміновай ваеннай службы
праводзіцца па іх просьбе.

10\. Рэзервістам пры іх накіраванні для праходжання тэрміновай ваеннай
службы ў тэрмін тэрміновай ваеннай службы залічваецца працягласць
службы ў рэзерве з разліку восем вучэбных гадзін вучэбных збораў за
адны суткі тэрміновай ваеннай службы.

11\. У выпадку змянення ўзроўню адукацыі рэзервіста тэрмін яго службы ў
рэзерве ўстанаўліваецца ў адпаведнасці з Законам.

12\. У перыяд паміж заняткамі і вучэбнымі зборамі рэзервіст мае права на
часовы выезд за мяжу ў адпаведнасці з заканадаўствам Рэспублікі
Беларусь.

13\. Паступленне рэзервістаў у ваенныя навучальныя ўстановы
ажыццяўляецца ў адпаведнасці з заканадаўствам Рэспублікі
Беларусь.

**Глава 2**

**Арганізацыя прыёму і ўліку рэзервістаў у воінскай часці**

14\. Колькасць грамадзян, якія падлягаюць прызыву на службу ў рэзерве,
пералік ваенных камісарыятаў абласцей, тэрміны адпраўкі на службу ў
рэзерве, пералік ваенна-ўліковых спецыяльнасцяў, пералік воінскіх
часцей, у якіх рэзервісты будуць праходзіць службу ў рэзерве,
вызначае Генеральны штаб Узброеных Сілаў.

15\. Улік рэзервістаў ажыццяўляецца ў парадку, які вызначаецца
Міністэрствам абароны.

16\. Адпраўка грамадзян, прызваных на службу ў рэзерве, у камплектуемыя
воінскія часці ажыццяўляецца з прызыўных (зборных) пунктаў ваенных
камісарыятаў.

17\. Пасля прыбыцця грамадзян у воінскую часць для праходжання службы ў
рэзерве наймальнікам у пяцідзённы тэрмін паведамляецца камандзірам
воінскай часці аб пачатку праходжання гэтымі грамадзянамі службы ў
рэзерве.

18\. Грамадзяне, якія прыбылі ў воінскія часці для праходжання службы ў
рэзерве, прымаюцца на ўлік, залічваюцца ў спісы асабовага складу
воінскай часці і на ўсе віды забеспячэння.

19\. Пасля заканчэння заняткаў і вучэбных збораў рэзервісты здымаюцца з
усіх відаў забеспячэння і накіроўваюцца да месца жыхарства
(рэгістрацыі) да пачатку чарговых заняткаў і вучэбных збораў.
Пры гэтым рэзервістам уручаюцца дакументы для паведамлення іх
наймальнікам аб тэрмінах правядзення чарговых заняткаў і
вучэбных збораў.

20\. Рэзервісты стаяць на ўліку ў воінскіх часцях да іх звальнення са
службы ў рэзерве.

21\. Пры аб'яўленні мабілізацыі, увядзенні ваеннага становішча і ў
ваенны час рэзервісты пераводзяцца на становішча ваеннаслужачых,
якія праходзяць ваенную службу па прызыву, накіроўваюцца камандзірамі
воінскіх часцей для камплектавання воінскіх часцей або ў вучэбныя
воінскія часці для навучання па праграмах падрыхтоўкі малодшых
камандзіраў і спецыялістаў у парадку, які вызначаецца Міністэрствам
абароны.

**Глава 3**

**Прысваенне воінскіх званняў рэзервістам**

22\. Старшынство воінскіх званняў і складаў рэзервістаў вызначаецца
паслядоўнасцю іх пералічэння ў Законе: ад воінскага звання "радавы
рэзерву" да больш высокага і ад складу "салдаты" да больш высокага.

23\. Воінскія званні прысвойваюцца рэзервістам персанальна. Воінскае
званне можа быць першым або чарговым.

24\. Рэзервістам прысвойваюцца воінскія званні:

да старшыны рэзерву ўключна — службовымі асобамі, якія вызначаюцца
Міністэрствам абароны;

прапаршчыка — Міністрам абароны.

25\. Першае воінскае званне рэзервіста — "радавы рэзерву", прысвойваецца
грамадзяніну, прызванаму на службу ў рэзерве, пры прыёме на ўлік і
залічэнні ў спісы асабовага складу воінскай часці.

26\. Чарговае воінскае званне прысвойваецца рэзервісту пасля заканчэння
ўстаноўленага тэрміну выслугі ў папярэднім воінскім званні, калі ён
праходзіць падрыхтоўку па ваенна-ўліковай спецыяльнасці і воінскай
пасадзе, для якой штатам прадугледжана воінскае званне, роўнае або
больш высокае, чым прысвойваемае.

27\. Для рэзервістаў устанаўліваюцца наступныя тэрміны выслугі ў
воінскіх званнях:

радавы рэзерву — адзін навучальны год;

малодшы сяржант рэзерву — адзін навучальны год;

сяржант рэзерву, старшы сяржант рэзерву, старшына рэзерву — не
ўстанаўліваецца;

28\. Воінскае званне "прапаршчык" прысвойваецца рэзервісту, які мае
вышэйшую або сярэднюю спецыяльную адукацыю, прайшоў падрыхтоўку ў
перыяд службы ў рэзерве па ваенна-ўліковай спецыяльнасці і воінскай
пасадзе, для якой штатам прадугледжана воінскае званне "прапаршчык",
пасля заканчэння службы ў рэзерве з улікам здачы кваліфікацыйных
экзаменаў і атэстацыі для прысваення воінскага звання
"прапаршчык".

29\. Воінскія званні афіцэрскага складу рэзервістам не прысвойваюцца.

**Глава 4**

**Арганізацыя праходжання заняткаў і вучэбных збораў**

30\. Агульнае кіраўніцтва планаваннем навучання рэзервістаў у воінскіх
часцях ажыццяўляецца ў парадку, які вызначаецца Міністэрствам абароны.

31\. Падрыхтоўка рэзервістаў арганізуецца і праводзіцца ў адпаведнасці з
вучэбнымі праграмамі, зацверджанымі загадамі Міністра абароны.

Працягласць і парадак правядзення заняткаў і вучэбных збораў
устанаўліваюцца вучэбнымі праграмамі ў адпаведнасці з
ваенна-ўліковымі спецыяльнасцямі, якія атрымліваюць рэзервісты.

32\. Забеспячэнне заняткаў і вучэбных збораў з рэзервістамі ўзбраеннем,
ваеннай тэхнікай, іншай маёмасцю, неабходнай для гэтага, арганізуецца ў
адпаведнасці з прававымі актамі Міністэрства абароны.

33\. Допуск і доступ да дзяржаўных сакрэтаў рэзервістаў ажыццяўляюцца ў
адпаведнасці з заканадаўствам Рэспублікі Беларусь.

34\. Парадак і тэрміны прыбыцця рэзервіста на чарговыя заняткі і
вучэбныя зборы вызначаюцца камандзірам воінскай часці.

35\. Уважлівымі прычынамі непрыбыцця рэзервіста на заняткі і вучэбныя
зборы з'яўляюцца:

35.1. калецтва (раненне, траўма, кантузія) або захворванне, звязаныя са
стратай рэзервістам працаздольнасці;

35.2. цяжкі стан здароўя бацькі, маці, айчыма, мачахі, жонкі, дзіцяці,
родных брата або сястры, дзеда, бабулі, апекуна рэзервіста ці ўдзел у
пахаванні названых асобаў;

35.3. перашкода, якая ўзнікла ў выніку дзеяння непераадольнай сілы, або
іншыя абставіны, што не залежаць ад волі рэзервіста;

35.4. іншыя прычыны, прызнаныя ўважлівымі камандзірам воінскай часці або
судом.

Прычыны непрыбыцця павінны быць пацверджаны дакументамі, выдадзенымі
адпаведнымі дзяржаўнымі органамі (арганізацыямі)

36\. Рэзервісты, якія не прыбылі на заняткі і вучэбныя зборы ва
ўстаноўленыя камандзірам воінскай часці тэрміны без уважлівай
прычыны, прыцягваюцца да адказнасці ў адпаведнасці з заканадаўствам
Рэспублікі Беларусь.

37\. Рэзервістам у перыяд заняткаў і вучэбных збораў прадастаўляецца
водпуск па ўважлівых прычынах асабістага і сямейнага характару ў
выпадках:

37.1. цяжкага стану здароўя або смерці (гібелі) бацькі, маці, айчыма,
мачахі, жонкі, дзіцяці, родных брата або сястры, дзеда, бабулі,
бацькі (маці) жонкі або апекуна рэзервіста;

37.2. пажару, іншага стыхійнага бедства, якое здарылася з сям'ёй або
блізкімі роднымі рэзервіста;

37.3. у іншых выключных выпадках, калі прысутнасць рэзервіста ў сям'і
неабходная, — па рашэнню камандзіра воінскай часці.

38\. Водпуск па ўважлівых прычынах асабістага і сямейнага характару
прадастаўляецца на тэрмін да 10 сутак, не ўлічваючы часу,
неабходнага для праезду да месца правядзення водпуску і назад.

Неабходнасць прадастаўлення рэзервісту названага водпуску павінна быць
пацверджана дакументальна.

39\. Водпуск па ўважлівых прычынах асабістага і сямейнага характару
рэзервістам можа быць прадоўжаны ваенным камендантам ваеннай
камендатуры гарнізона або ваенным камісарам раёна (горада) па
месцы правядзення водпуску ў выпадку ўзнікнення абставінаў,
прадугледжаных у пункце 37 гэтага Палажэння, на падставе
прадстаўленых дакументаў.

40\. У перыяд паміж заняткамі і вучэбнымі зборамі рэзервіст мае права на
прадаўжэнне адукацыі ў адпаведнасці з заканадаўствам Рэспублікі
Беларусь. Навучанне рэзервіста ва ўстанове адукацыі не можа
з'яўляцца падставай для змянення тэрмінаў заняткаў і вучэбных
збораў.

**Глава 5**

**Звальненне са службы ў рэзерве ў запас**

41\. Рэзервіст падлягае звальненню са службы ў рэзерве ў запас:

41.1. пасля заканчэння тэрміну службы ў рэзерве, устаноўленага Законам;

41.2. з прычыны хваробы (у выпадку прызнання непрыгодным да ваеннай
службы ў мірны час);

41.3. у сувязі з уступленнем у законную сілу прыгавора суда аб
назначэнні рэзервісту пакарання ў выглядзе абмежавання або
пазбаўлення волі, пажыццёвага зняволення або пакарання смерцю;

41.4. пры ўстанаўленні абставінаў, якія сведчаць аб тым, што ён
праходзіць ці прайшоў альтэрнатыўную службу;

41.5. пры ўстанаўленні абставінаў, якія сведчаць аб тым, што ён прайшоў
ваенную службу або іншым спосабам выканаў воінскі абавязак у іншай
дзяржаве;

41.6. пры ўстанаўленні абставінаў, якія сведчаць аб тым, што ў
рэзервіста ў момант прызыву на службу ў рэзерве былі падставы,
па якіх ён у адпаведнасці з заканадаўствам Рэспублікі Беларусь не
павінен быў падлягаць прызыву на службу ў рэзерве:

41.6.1. адбыванне да прызыву на службу ў рэзерве пакарання ў выглядзе
пазбаўлення волі ў папраўчых установах;

41.6.2. адбыванне ў час прызыву на службу ў рэзерве пакарання ў выглядзе
пазбаўлення волі, грамадскіх або папраўчых работ, абмежавання свабоды
або арышту;

41.6.3. наяўнасць судзімасці, якая не знята або не пагашана ў парадку,
устаноўленым заканадаўствам Рэспублікі Беларусь;

41.6.4. у адносінах да яго не закончыўся тэрмін прымянення судом
прымусовых мераў бяспекі і лячэння;

41.6.5. у адносінах да яго ажыццяўляецца крымінальнае праследаванне або
крымінальная справа перададзена пракурору для накіравання ў суд або
ажыццяўляецца судовае вядзенне.

42\. Рэзервіст мае права на датэрміновае звальненне са службы ў рэзерве
ў запас, калі ў яго ёсць:

42.1. бацькі, родныя брат або сястра, якія, з'яўляючыся ваеннаслужачымі,
асобамі начальніцкага і радавога складу органаў унутраных спраў, органаў
фінансавых расследаванняў Камітэта дзяржаўнага кантролю, органаў і
падраздзяленняў па надзвычайных сітуацыях, загінулі (памерлі) або
сталі інвалідамі I або II групы ў выніку калецтва (ранення, траўмы,
кантузіі), захворвання, атрыманых пры выкананні абавязкаў ваеннай
службы (службовых абавязкаў), а таксама з ліку дзяцей-сірот і дзяцей,
якія засталіся без апекі бацькоў;

42.2. непрацаздольныя бацькі або іншыя члены сям'і, якім патрэбны па
стану здароўя ў адпаведнасці з заключэннем урачэбна-кансультацыйнай
(медыка-рэабілітацыйнай экспертнай) камісіі пабочны пастаянны догляд
(дапамога, нагляд) і якія не знаходзяцца на поўным дзяржаўным
забеспячэнні, — пры адсутнасці іншых працаздольных асобаў, што
пражываюць на тэрыторыі Рэспублікі Беларусь, абавязаных у адпаведнасці
з заканадаўствам Рэспублікі Беларусь утрымліваць названых членаў сям'і і
клапаціцца пра іх незалежна ад таго, пражываюць яны разам з імі або
асобна, ці пры наяўнасці такіх асобаў, якія праходзяць тэрміновую
ваенную службу, службу ў рэзерве;

42.3. жонка і дзіця ва ўзросце да трох гадоў;

42.4. жонка-інвалід I або II групы;

42.5. дзіця-інвалід;

42.6. дзіця, якое выхоўваецца без маці;

42.7. двое або больш дзяцей;

42.8. маці (бацька), якая не знаходзіцца (які не знаходзіцца) у
зарэгістраваным шлюбе і не мае (які не мае) іншых працаздольных
дзяцей, якая (які) мае адно дзіця ва ўзросце да трох гадоў або дваіх і
больш дзяцей ва ўзросце да 18 гадоў, або дзіця-інваліда ва ўзросце да
18 гадоў, або дзіця, старэйшае за 18 гадоў, якое з'яўляецца інвалідам I
або II групы, або маці з тэрмінам цяжарнасці 28 тыдняў і больш, якая не
знаходзіцца ў зарэгістраваным шлюбе і не мае іншых працаздольных дзяцей;

42.9. адзін або больш родных братоў і сясцёр ва ўзросце да 18 гадоў або
старэйшых за 18 гадоў, якія з'яўляюцца навучэнцамі ўстаноў, што
забяспечваюць атрыманне агульнай сярэдняй, прафесійна-тэхнічнай
і сярэдняй спецыяльнай адукацыі, або інвалідамі I ці II групы, — пры
адсутнасці іншых асобаў, якія маглі б узяць іх на ўтрыманне.

43\. Рэзервістам, якія звальняюцца са службы ў рэзерве ў запас, па
выніках здачы кваліфікацыйных экзаменаў вызначаецца
ваенна-ўліковая спецыяльнасць і воінская пасада для
камплектавання Узброеных Сілаў або іншых войскаў і воінскіх
фарміраванняў Рэспублікі Беларусь на ваенны час.

44\. Рэзервістам, якія звальняюцца са службы ў рэзерве ў запас
датэрмінова, ваенна-ўліковая спецыяльнасць і воінская пасада
для камплектавання Узброеных Сілаў або іншых войскаў і воінскіх
фарміраванняў Рэспублікі Беларусь на ваенны час вызначаюцца ў
адпаведнасці з іх узроўнем ваеннай падрыхтоўкі.

**Глава 6**

**Парадак звальнення са службы ў рэзерве ў адстаўку**

45\. Рэзервіст падлягае звальненню са службы ў рэзерве ў адстаўку з
прычыны хваробы на падставе заключэння ваенна-ўрачэбнай камісіі аб
прызнанні яго непрыгодным да ваеннай службы з выключэннем з воінскага
ўліку.

46\. Рэзервіст, прызнаны ваенна-ўрачэбнай камісіяй па стану здароўя
непрыгодным да ваеннай службы з выключэннем з воінскага ўліку,
падлягае звальненню ў адстаўку ў месячны тэрмін з дня атрымання
воінскай часцю пасведчання аб хваробе (заключэння ваенна-ўрачэбнай
камісіі аб стане здароўя рэзервіста).
