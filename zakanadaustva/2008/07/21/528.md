---
layout: default
---

#### Закон Рэспублікі Беларусь

*Прыняты Палатай прадстаўнікоў 24 чэрвеня 2008 года*

*Адобраны Саветам Рэспублікі 28 чэрвеня 2008 года*

<div data-align="center">

**Глава 1**

</div>

<div data-align="center">

**Агульныя палажэнні**

</div>

**Артыкул 1. Сфера дзеяння гэтага Закона**Гэтым Законам рэгулююцца
грамадскія адносіны, якія ўзнікаюць пры ажыццяўленні дзейнасці па
ўнясенні персанальных даных фізічных асобаў у рэгістр насельніцтва, іх
актуалізацыі, выключэнні, захоўванні, аднаўленні, прадастаўленні,
выкарыстанні і ахове.

****

Артыкул 2. Асноўныя тэрміны, што прымяняюцца ў гэтым Законе, і іх
азначэнні

Для мэтаў гэтага Закона прымяняюцца наступныя асноўныя тэрміны і іх
азначэнні:

рэгістр насельніцтва (далей — рэгістр) — дзяржаўная цэнтралізаваная
аўтаматызаваная інфармацыйная сістэма, аснову якой складае база
персанальных даных грамадзян Рэспублікі Беларусь, а таксама
іншаземных грамадзян і асобаў без грамадзянства, якія пастаянна
пражываюць у Рэспубліцы Беларусь (далей — фізічныя асобы);

распарадчык рэгістра — дзяржаўны орган, які выконвае функцыі па вядзенні
і кіраванні рэгістрам;

рэгіструючая служба — структурнае падраздзяленне распарадчыка рэгістра,
якое ўпаўнаважана на вядзенне рэгістра;

персанальныя даныя фізічных асобаў (далей — персанальныя даныя) —
сукупнасць асноўных і дадатковых персанальных даных, а таксама
даных аб рэквізітах дакументаў, якія пацвярджаюць асноўныя і
дадатковыя персанальныя даныя канкрэтных фізічных асобаў;

запіс у рэгістры — персанальныя даныя і звязаныя з імі адзнакі, якія
ўтрымліваюцца ў рэгістры;

ідэнтыфікацыйны нумар — літара-лічбавая паслядоўнасць, якая з'яўляецца
асноўнай ідэнтыфікуючай прыметай фізічнай асобы ў працэсе ўнясення яе
персанальных даных у рэгістр, іх актуалізацыі, выключэння, захоўвання,
аднаўлення, прадастаўлення, выкарыстання і аховы.

****

Артыкул 3. Мэты і задачы рэгістра

1\. Мэтамі рэгістра з'яўляюцца:

1.1. ахова правоў і свабод фізічных асобаў;

1.2. фарміраванне адзінай інфармацыйнай прасторы ў Рэспубліцы Беларусь.

2\. Задачамі рэгістра з'яўляюцца:

2.1. забеспячэнне ўліку фізічных асобаў;

2.2. аператыўнае забеспячэнне дакладнымі і актуальнымі персанальнымі
данымі дзяржаўных органаў, іншых арганізацый (далей — арганізацыі),
натарыусаў і фізічных асобаў;

2.3. забеспячэнне інфармацыйнага ўзаемадзеяння і супрацоўніцтва
арганізацый, у тым ліку ў ходзе міждзяржаўнага і міжнароднага
інфармацыйнага абмену.

****

Артыкул 4. Прынцыпы функцыянавання рэгістра

Функцыянаванне рэгістра грунтуецца на прынцыпах:

законнасці;

захоўвання правоў і свабод чалавека;

адзінкавасці рэгістрацыі;

прымянення адзінага ўнікальнага фармату запісаў пры ўнясенні
персанальных даных у рэгістр і прадастаўленні персанальных
даных з рэгістра;

бесперапыннасці вядзення рэгістра;

паўнаты, дакладнасці і актуальнасці персанальных даных, якія
ўтрымліваюцца ў рэгістры;

забеспячэння аховы персанальных даных, якія ўтрымліваюцца ў рэгістры;

кантролю за вядзеннем рэгістра і выкарыстаннем персанальных даных, якія
ўтрымліваюцца ў рэгістры.

****

Артыкул 5. Прававая аснова функцыянавання рэгістра

Прававую аснову функцыянавання рэгістра складаюць Канстытуцыя Рэспублікі
Беларусь, гэты Закон і іншыя акты заканадаўства Рэспублікі Беларусь.

****

Артыкул 6. Фінансаванне і матэрыяльна-тэхнічнае забеспячэнне
мерапрыемстваў, звязаных з рэалізацыяй палажэнняў гэтага
Закона

Фінансаванне і матэрыяльна-тэхнічнае забеспячэнне мерапрыемстваў,
звязаных з рэалізацыяй палажэнняў гэтага Закона, ажыццяўляюцца за
кошт сродкаў рэспубліканскага і мясцовых бюджэтаў, у тым ліку
прадугледжаных на ўтрыманне распарадчыка рэгістра, іншых
дзяржаўных органаў і іншых дзяржаўных арганізацый (далей —
дзяржаўныя арганізацыі), якія забяспечваюць унясенне ў рэгістр
персанальных даных, а таксама за кошт іншых крыніц, не забароненых
заканадаўствам Рэспублікі Беларусь.

****

<div data-align="center">

Глава 2

</div>

<div data-align="center">

Запіс у рэгістры. Парадак вядзення рэгістра

</div>

Артыкул 7. Запіс у рэгістры

1\. Запіс у рэгістры складаецца з наступных персанальных даных (пры іх
наяўнасці) і звязаных з імі адзнак:

1.1. асноўныя персанальныя даныя;

1.2. дадатковыя персанальныя даныя;

1.3. даныя аб рэквізітах дакументаў, якія пацвярджаюць асноўныя і
дадатковыя персанальныя даныя;

1.4. адзнакі аб унясенні персанальных даных у рэгістр, іх актуалізацыі,
выключэнні, перадачы на захоўванне ў электронны архіў, аднаўленні,
прадастаўленні арганізацыям, натарыусам і фізічным асобам.

2\. Кожны запіс у рэгістры валодае статусам электроннага дакумента ў
адпаведнасці з Законам Рэспублікі Беларусь ад 10 студзеня 2000 года
"Аб электронным дакуменце" (Нацыянальны рэестр прававых актаў Рэспублікі
Беларусь, 2000 г., № 7, 2/132).

****

Артыкул 8. Асноўныя персанальныя даныя

1\. Да асноўных персанальных даных адносяцца:

1.1. ідэнтыфікацыйны нумар;

1.2. прозвішча, уласнае імя, імя па бацьку;

1.3. пол;

1.4. чысло, месяц, год (далей — дата) нараджэння;

1.5. месца нараджэння;

1.6. лічбавы фотапартрэт;

1.7. даныя аб грамадзянстве (падданстве);

1.8. даныя аб рэгістрацыі па месцы жыхарства і (або) месцы знаходжання;

1.9. даныя аб смерці або аб'яўленні фізічнай асобы памерлай, прызнанні
без вестак адсутнай, недзеяздольнай, абмежавана дзеяздольнай.

2\. Данымі аб грамадзянстве (падданстве) з'яўляюцца:

2.1. грамадзянства (падданства);

2.2. падставы набыцця або спынення грамадзянства Рэспублікі Беларусь;

2.3. дата набыцця або спынення грамадзянства Рэспублікі Беларусь.

3\. Данымі аб рэгістрацыі па месцы жыхарства і (або) месцы знаходжання
з'яўляюцца:

3.1. месца жыхарства і (або) месца знаходжання;

3.2. дата рэгістрацыі па месцы жыхарства і (або) месцы знаходжання;

3.3. дата зняцця з рэгістрацыйнага ўліку па месцы жыхарства і (або)
месцы знаходжання.

4\. Данымі аб смерці або аб'яўленні фізічнай асобы памерлай, прызнанні
без вестак адсутнай, недзеяздольнай, абмежавана дзеяздольнай
з'яўляюцца:

4.1. дата, месца і прычына смерці, месца пахавання;

4.2. дата аб'яўлення фізічнай асобы памерлай, прызнання без вестак
адсутнай, дата адмены адпаведнага рашэння;

4.3. дата прызнання фізічнай асобы недзеяздольнай, абмежавана
дзеяздольнай, дата адмены адпаведнага рашэння;

4.4. дата ўстанаўлення апекі, папячыцельства;

4.5. дата спынення апекі, папячыцельства;

4.6. дата адхілення апекуноў, папячыцеляў ад выканання іх абавязкаў.

****

Артыкул 9. Iдэнтыфікацыйны нумар

1\. Iдэнтыфікацыйны нумар фарміруецца ў цэнтралізаваным парадку па
спецыяльнай методыцы, якая вызначана Міністэрствам унутраных спраў
Рэспублікі Беларусь.

2\. Iдэнтыфікацыйны нумар застаецца нязменным на працягу ўсяго перыяду
існавання запісу ў рэгістры, за выключэннем выпадкаў змянення даты
нараджэння, полу фізічнай асобы, памылкова генерыраванага
ідэнтыфікацыйнага нумару. Iдэнтыфікацыйны нумар указваецца ў
дакументах, якія сведчаць фізічную асобу.

****

Артыкул 10. Дадатковыя персанальныя даныя

1\. Да дадатковых персанальных даных адносяцца даныя:

1.1. аб бацьках, апекунах, папячыцелях, сямейным становішчы, мужу
(жонцы), дзіцяці (дзецях) фізічнай асобы;

1.2. аб групе крыві;

1.3. аб прыжыццёвай нязгодзе на забор органаў і (або) тканак для
трансплантацыі пры наступленні смерці;

1.4. аб вышэйшай адукацыі, вучонай ступені, вучоным званні;

1.5. аб родзе заняткаў;

1.6. аб пенсіі, штомесячным грашовым забеспячэнні па заканадаўстве аб
дзяржаўнай службе (далей — штомесячнае грашовае забеспячэнне),
штомесячнай страхавой выплаце па абавязковым страхаванні ад
няшчасных выпадкаў на вытворчасці і прафесійных захворванняў;

1.7. аб падатковых абавязацельствах;

1.8. аб выкананні воінскага абавязку.

2\. Данымі аб бацьках, апекунах, папячыцелях, сямейным становішчы, мужу
(жонцы), дзіцяці (дзецях) фізічнай асобы з'яўляюцца:

2.1. прозвішча, уласнае імя, імя па бацьку, грамадзянства (падданства),
дата, месца нараджэння і ідэнтыфікацыйны нумар бацькі;

2.2. прозвішча, уласнае імя, імя па бацьку, грамадзянства (падданства),
дата, месца нараджэння і ідэнтыфікацыйны нумар маці;

2.3. прозвішча, уласнае імя, імя па бацьку, грамадзянства (падданства),
дата, месца нараджэння і ідэнтыфікацыйны нумар апекуна, папячыцеля;

2.4. дата і месца рэгістрацыі заключэння шлюбу, скасавання шлюбу,
прызнання шлюбу несапраўдным;

2.5. прозвішча, уласнае імя, імя па бацьку, грамадзянства (падданства),
дата, месца нараджэння і ідэнтыфікацыйны нумар мужа (жонкі);

2.6. прозвішча, уласнае імя, імя па бацьку, грамадзянства (падданства),
дата, месца нараджэння і ідэнтыфікацыйны нумар дзіцяці (дзяцей);

2.7. дата пазбаўлення бацькоўскіх правоў, аднаўлення ў бацькоўскіх
правах.

3\. Данымі аб вышэйшай адукацыі і вучонай ступені, вучоным званні
з'яўляюцца:

3.1. назва вышэйшай навучальнай установы;

3.2. дата залічэння ў вышэйшую навучальную ўстанову;

3.3. дата заканчэння вышэйшай навучальнай установы;

3.4. атрыманая спецыяльнасць;

3.5. вучоная ступень, вучонае званне;

3.6. дата прысуджэння вучонай ступені, прысваення вучонага звання.

4\. Данымі аб родзе заняткаў з'яўляюцца:

4.1. статус працуючага, беспрацоўнага, непрацуючага;

4.2. месца працы;

4.3. дата працаўладкавання, пастаноўкі на ўлік у якасці беспрацоўнага;

4.4. дата звальнення, зняцця з уліку ў якасці беспрацоўнага;

4.5. звесткі аб тым, ці з'яўляецца фізічная асоба заснавальнікам
(удзельнікам, уласнікам маёмасці) юрыдычнай асобы (за выключэннем
адкрытых акцыянерных таварыстваў, таварыстваў уласнікаў, спажывецкіх
кааператываў, садаводчых таварыстваў, гандлёва-прамысловых палат),
індывідуальным прадпрымальнікам.

5\. Данымі аб пенсіі, штомесячным грашовым забеспячэнні, штомесячнай
страхавой выплаце па абавязковым страхаванні ад няшчасных выпадкаў
на вытворчасці і прафесійных захворванняў з'яўляюцца:

5.1. від пенсіі;

5.2. дата прызначэння, спынення выплаты пенсіі, штомесячнага грашовага
забеспячэння, штомесячнай страхавой выплаты па абавязковым страхаванні
ад няшчасных выпадкаў на вытворчасці і прафесійных захворванняў.

6\. Данымі аб падатковых абавязацельствах з'яўляюцца:

6.1. дата пастаноўкі на ўлік у па-датковым органе;

6.2. уліковы нумар плацельшчыка;

6.3. наяўнасць запазычанасці па падатковых абавязацельствах.

7\. Данымі аб выкананні воінскага абавязку з'яўляюцца:

7.1. дата прыёму на воінскі ўлік;

7.2. дата зняцця (выключэння) з воінскага ўліку.

****

Артыкул 11. Даныя аб рэквізітах дакументаў, якія пацвярджаюць асноўныя і
дадатковыя персанальныя даныя

Разам з асноўнымі персанальнымі данымі і дадатковымі персанальнымі
данымі ў запісе ў рэгістры змяшчаюцца даныя аб рэквізітах
дакументаў, якія пацвярджаюць указаныя персанальныя даныя:

назва дакумента;

серыя;

нумар;

дата выдачы (прыняцця);

тэрмін дзеяння;

назва арганізацыі, якая выдала (прыняла) дакумент.

****

Артыкул 12. Дзяржаўныя арганізацыі, якія ўносяць персанальныя даныя ў
рэгістр

1\. Фарміраванне рэгістра і наступная актуалізацыя персанальных даных,
якія ўтрымліваюцца ў ім, ажыццяўляюцца дзяржаўнымі арганізацыямі ў
парадку, устаноўленым гэтым артыкулам і артыкуламі 13 і 14 гэтага
Закона.

2\. У рэгістр уносяцца персанальныя даныя:

2.1. Міністэрствам унутраных спраў Рэспублікі Беларусь:

ідэнтыфікацыйны нумар;

прозвішча, уласнае імя, імя па бацьку;

пол;

дата нараджэння;

месца нараджэння;

лічбавы фотапартрэт;

аб грамадзянстве (падданстве);

аб рэгістрацыі па месцы жыхарства і (або) месцы знаходжання;

аб пенсіях фізічных асобаў, пенсійнае забеспячэнне якіх ажыццяўляецца
гэтым міністэрствам у адпаведнасці з заканадаўствам Рэспублікі
Беларусь;

2.2. Фондам сацыяльнай абароны насельніцтва Міністэрства працы і
сацыяльнай абароны Рэспублікі Беларусь:

месца працы;

дата працаўладкавання;

дата звальнення;

2.3. Міністэрствам юстыцыі Рэспублікі Беларусь — аб тым, ці з'яўляецца
фізічная асоба заснавальнікам (удзельнікам, уласнікам маёмасці)
юрыдычнай асобы (за выключэннем адкрытых акцыянерных таварыстваў,
таварыстваў уласнікаў, спажывецкіх кааператываў, садаводчых таварыстваў,
гандлёва-прамысловых палат), індывідуальным прадпрымальнікам;

2.4. Вышэйшай атэстацыйнай камісіяй Рэспублікі Беларусь:

вучоная ступень, вучонае званне;

дата прысуджэння вучонай ступені, прысваення вучонага звання;

2.5. Міністэрствам абароны Рэспублікі Беларусь — аб пенсіях фізічных
асобаў, пенсійнае забеспячэнне якіх ажыццяўляецца гэтым
міністэрствам у адпаведнасці з заканадаўствам Рэспублікі
Беларусь;

2.6. ваеннымі камісарыятамі — аб выкананні воінскага абавязку;

2.7. Міністэрствам па падатках і зборах Рэспублікі Беларусь — аб
па-датковых абавязацельствах;

2.8. Міністэрствам адукацыі Рэспублікі Беларусь:

назва вышэйшай навучальнай установы;

дата залічэння ў вышэйшую навучальную ўстанову;

дата заканчэння вышэйшай навучальнай установы;

атрыманая спецыяльнасць;

2.9. Міністэрствам аховы здароўя Рэспублікі Беларусь:

аб групе крыві;

аб прыжыццёвай нязгодзе на забор органаў і (або) тканак для
трансплантацыі пры наступленні смерці;

2.10. Міністэрствам па надзвычайных сітуацыях Рэспублікі Беларусь — аб
пенсіях фізічных асобаў, пенсійнае забеспячэнне якіх ажыццяўляецца
гэтым міністэрствам у адпаведнасці з заканадаўствам Рэспублікі
Беларусь;

2.11. Камітэтам дзяржаўнай бяспекі Рэспублікі Беларусь — аб пенсіях
фізічных асобаў, пенсійнае забеспячэнне якіх ажыццяўляецца гэтым
камітэтам у адпаведнасці з заканадаўствам Рэспублікі Беларусь;

2.12. Генеральнай пракуратурай Рэспублікі Беларусь — аб пенсіях фізічных
асобаў, пенсійнае забеспячэнне якіх ажыццяўляецца Генеральнай
пракуратурай Рэспублікі Беларусь у адпаведнасці з
заканадаўствам Рэспублікі Беларусь;

2.13. Беларускім рэспубліканскім унітарным страхавым прадпрыемствам
"Белдзяржстрах" — аб штомесячных страхавых выплатах па абавязковым
страхаванні ад няшчасных выпадкаў на вытворчасці і прафесійных
захворванняў, забеспячэнне якіх ажыццяўляецца гэтым
прадпрыемствам у адпаведнасці з заканадаўствам Рэспублікі
Беларусь;

2.14. мясцовымі выканаўчымі і распарадчымі органамі:

аб статусе працуючага, беспрацоўнага, непрацуючага;

дата пастаноўкі на ўлік у якасці беспрацоўнага;

дата зняцця з уліку ў якасці беспрацоўнага;

аб пенсіях, не ўказаных у абзацы дзесятым падпункта 2.1, падпунктах 2.5,
2.10—2.12 гэтага пункта, а таксама аб штомесячным грашовым забеспячэнні;

дата ўстанаўлення апекі, папячыцельства;

прозвішча, уласнае імя, імя па бацьку, грамадзянства (падданства), дата,
месца нараджэння і ідэнтыфікацыйны нумар апекуна, папячыцеля;

дата спынення апекі, папячыцельства;

дата адхілення апекуноў, папячыцеляў ад выканання іх абавязкаў;

месца пахавання;

2.15. агульнымі судамі:

дата аб'яўлення фізічнай асобы памерлай, прызнання без вестак адсутнай,
дата адмены адпаведнага рашэння;

дата прызнання фізічнай асобы недзеяздольнай, абмежавана дзеяздольнай,
дата адмены адпаведнага рашэння;

дата пазбаўлення бацькоўскіх правоў, аднаўлення ў бацькоўскіх правах;

дата і месца рэгістрацыі скасавання шлюбу, прызнання шлюбу несапраўдным;

2.16. органамі, якія рэгіструюць акты грамадзянскага стану:

ідэнтыфікацыйны нумар;

прозвішча, уласнае імя, імя па бацьку;

пол;

дата нараджэння;

месца нараджэння;

прозвішча, уласнае імя, імя па бацьку, грамадзянства (падданства), дата,
месца нараджэння і ідэнтыфікацыйны нумар бацькі;

прозвішча, уласнае імя, імя па бацьку, грамадзянства (падданства), дата,
месца нараджэння і ідэнтыфікацыйны нумар маці;

прозвішча, уласнае імя, імя па бацьку, грамадзянства (падданства), дата,
месца нараджэння і ідэнтыфікацыйны нумар мужа (жонкі);

прозвішча, уласнае імя, імя па бацьку, грамадзянства (падданства), дата,
месца нараджэння і ідэнтыфікацыйны нумар дзіцяці (дзяцей);

дата і месца рэгістрацыі заключэння шлюбу, скасавання шлюбу (да 1
верасня 1999 года);

дата, месца і прычына смерці.

3\. Персанальныя даныя, указаныя ў абзацах другім—шостым падпункта 2.1
пункта 2 гэтага артыкула, уносяцца ў рэгістр Міністэрствам унутраных
спраў Рэспублікі Беларусь;

у дачыненні да грамадзян Рэспублікі Беларусь — пры выдачы пашпарта
грамадзяніна Рэспублікі Беларусь;

у дачыненні да іншаземных грамадзян і асобаў без грамадзянства, якія
пастаянна пражываюць у Рэспубліцы Беларусь, і іх няпоўнагадовых
дзяцей — пры выдачы пасведчання на права жыхарства ў Рэспубліцы
Беларусь;

у дачыненні да няпоўнагадовых дзяцей, якія набываюць грамадзянства
Рэспублікі Беларусь у парадку рэгістрацыі ў адпаведнасці з Законам
Рэспублікі Беларусь ад 1 жніўня 2002 года "Аб грамадзянстве Рэспублікі
Беларусь" (Нацыянальны рэестр прававых актаў Рэспублікі Беларусь, 2002
г.,  
№ 88, 2/885) або па падставах, якія прадугледжаны міжнароднымі
дагаворамі Рэспублікі Беларусь, — пры набыцці грамадзянства
Рэспублікі Беларусь.

Персанальныя даныя, указаныя ў абзацах другім—шостым падпункта 2.16
пункта 2 гэтага артыкула, уносяцца ў рэгістр органамі, якія
рэгіструюць акты грамадзянскага стану:

у дачыненні да грамадзян Рэспублікі Беларусь, іншаземных грамадзян і
асобаў без грамадзянства, якія пастаянна пражываюць у Рэспубліцы
Беларусь, — пры рэгістрацыі нараджэння;

у дачыненні да няпоўнагадовых дзяцей, якія нарадзіліся і не атрымалі
пашпартоў грамадзян Рэспублікі Беларусь да ўступлення ў сілу гэтага
Закона.

****

Артыкул 13. Унясенне персанальных даных у рэгістр

1\. Унясенне персанальных даных у рэгістр ажыццяўляецца бесперапынна ў
рэжыме рэальнага часу праз сістэму каналаў сувязі ў храналагічным
парадку дзяржаўнымі арганізацыямі, якія ўносяць персанальныя даныя
ў рэгістр у адпаведнасці з артыкулам 12 гэтага Закона.

2\. Персанальныя даныя, якія ўносяцца ў рэгістр, сведчацца электронным
лічбавым подпісам упаўнаважанага работніка дзяржаўнай арганізацыі,
якая іх уносіць. Пры гэтым адказнасць у адпаведнасці з заканадаўчымі
актамі Рэспублікі Беларусь за паўнату, дакладнасць і актуальнасць
персанальных даных, якія ўносяцца ў рэгістр, нясе кіраўнік
дзяржаўнай арганізацыі, якая ўносіць гэтыя даныя.

3\. Пры ўнясенні персанальных даных у рэгістр кожнага запісу ў рэгістры
аўтаматычна прысвойваецца парадкавы нумар, а таксама робяцца наступныя
адзнакі:

3.1. дата і час унясення персанальных даных;

3.2. назва дзяржаўнай арганізацыі, якая ўнесла персанальныя даныя ў
рэгістр.

****

Артыкул 14. Актуалізацыя персанальных даных

1\. Актуалізацыя персанальных даных — замена персанальных даных, якія
ўтрымліваюцца ў рэгістры, актуальнымі персанальнымі данымі.

2\. Актуалізацыя персанальных даных ажыццяўляецца бесперапынна ў рэжыме
рэальнага часу праз сістэму каналаў сувязі дзяржаўнымі арганізацыямі,
якія ўносяць персанальныя даныя ў рэгістр у адпаведнасці з артыкулам
12 гэтага Закона.

3\. Актуальныя персанальныя даныя, якія ўносяцца ў рэгістр, сведчацца
электронным лічбавым подпісам упаўнаважанага работніка дзяржаўнай
арганізацыі, якая іх уносіць.

4\. Пры актуалізацыі персанальных даных у запісе ў рэгістры робяцца
наступныя адзнакі:

4.1. дата і час актуалізацыі персанальных даных;

4.2. назва дзяржаўнай арганізацыі, якая ўнесла актуальныя персанальныя
даныя ў рэгістр.

5\. Пры актуалізацыі персанальных даных новыя персанальныя даныя
ўносяцца без знішчэння папярэдніх.

6\. Пры выяўленні недакладнасцяў у персанальных даных распарадчык
рэгістра накіроўвае запыт у дзяржаўную арганізацыю, якой былі
ўнесены персанальныя даныя ў рэгістр, для праверкі іх дакладнасці і
ўнясення ў рэгістр актуальных персанальных даных.

****

Артыкул 15. Выключэнне персанальных даных з рэгістра

1\. Персанальныя даныя з рэгістра выключаюцца рэгіструючай службай у
выпадку парушэння ўстаноўленага гэтым Законам парадку ўнясення
персанальных даных у рэгістр, а таксама ў мэтах забеспячэння
нацыянальнай бяспекі, правоў і свабод фізічных асобаў.

2\. Пры выключэнні персанальных даных з рэгістра ў запісе ў рэгістры
робяцца наступныя адзнакі:

2.1. дата і час выключэння персанальных даных;

2.2. падстава для выключэння персанальных даных;

2.3. прозвішча, уласнае імя, імя па бацьку і электронны лічбавы подпіс
упаўнаважанага супрацоўніка або асобы з ліку грамадзянскага персаналу
(далей — упаўнаважаны супрацоўнік) рэгіструючай службы, які выключыў
персанальныя даныя.

3\. Пры выключэнні персанальных даных з рэгістра яны не знішчаюцца і
могуць быць прачытаны рэгіструючай службай.

****

Артыкул 16. Захоўванне персанальных даных

1\. Персанальныя даныя ў рэгістры захоўваюцца на беларускай і (або)
рускай мовах, а прозвішчы і ўласныя імёны таксама і ў лацінскай
транскрыпцыі. Правілы транслітарацыі прозвішча і ўласнага імя
грамадзян Рэспублікі Беларусь устанаўліваюцца Міністэрствам
унутраных спраў Рэспублікі Беларусь. Прозвішчы, уласныя імёны
іншаземных грамадзян і асобаў без грамадзянства, якія пастаянна
пражываюць у Рэспубліцы Беларусь, указваюцца ў лацінскай
транскрыпцыі ў адпаведнасці з праязнымі дакументамі, якія
выдадзены гэтым асобам замежнымі дзяржавамі.

2\. Персанальныя даныя, якія ўтрымліваюцца ў рэгістры, захоўваюцца
пастаянна. Распарадчык рэгістра забяспечвае захоўванне электронных
копій рэгістра па-за памяшканнямі рэгіструючай службы і абнаўленне
персанальных даных, якія ўтрымліваюцца ў копіях, не менш як адзін
раз у год.

3\. Перадача персанальных даных на захоўванне ў электронны архіў
ажыццяўляецца ў выпадку:

3.1. смерці або аб'яўлення фізічнай асобы памерлай;

3.2. выхаду з грамадзянства або страты грамадзянства Рэспублікі Беларусь
грамадзянамі Рэспублікі Беларусь, якія пастаянна пражываюць за мяжой;

3.3. выезду іншаземных грамадзян і асобаў без грамадзянства, якія
пастаянна пражывалі ў Рэспубліцы Беларусь, на пастаяннае
жыхарства за межы Рэспублікі Беларусь;

3.4. анулявання дазволу на пастаяннае пражыванне ў Рэспубліцы Беларусь.

4\. Пры перадачы персанальных даных на захоўванне ў электронны архіў у
запісе ў рэгістры робяцца наступныя адзнакі:

4.1. дата і час перадачы персанальных даных на захоўванне ў электронны
архіў;

4.2. прозвішча, уласнае імя, імя па бацьку і электронны лічбавы подпіс
упаўнаважанага супрацоўніка рэгіструючай службы, які перадаў
персанальныя даныя на захоўванне ў электронны архіў.

****

Артыкул 17. Аднаўленне персанальных даных

1\. Аднаўленне персанальных даных у рэгістры ажыццяўляецца рэгіструючай
службай у выпадках пашкоджання або знішчэння запісаў у рэгістры.

2\. Персанальныя даныя могуць быць адноўлены цалкам або часткова на
падставе персанальных даных, якія ўнесены дзяржаўнымі арганізацыямі
ў адпаведнасці з артыкулам 12 гэтага Закона.

3\. Пры аднаўленні персанальных даных у запісе ў рэгістры робяцца
наступныя адзнакі:

3.1. дата і час аднаўлення персанальных даных;

3.2. назва дзяржаўнай арганізацыі, якая ўнесла персанальныя даныя ў
рэгістр;

3.3. прозвішча, уласнае імя, імя па бацьку і электронны лічбавы подпіс
упаўнаважанага супрацоўніка рэгіструючай службы, які аднавіў
персанальныя даныя ў рэгістры.

****

Артыкул 18. Вядзенне рэгістра на электронных носьбітах. Сертыфікацыя
камп'ютарных праграм і тэхнічных сродкаў для вядзення рэгістра

1\. Вядзенне рэгістра ажыццяўляецца рэгіструючай службай на электронных
носьбітах.

2\. Камп'ютарныя праграмы і тэхнічныя сродкі для вядзення рэгістра
павінны быць сертыфікаваны ў парадку, устаноўленым заканадаўствам
Рэспублікі Беларусь.

****

<div data-align="center">

Глава 3

</div>

<div data-align="center">

Кіраванне рэгістрам. Функцыі дзяржаўных арганізацый па забеспячэнні
функцыянавання рэгістра

</div>

Артыкул 19. Кіраванне рэгістрам

Кіраванне рэгістрам ажыццяўляе распарадчык рэгістра — Міністэрства
ўнутраных спраў Рэспублікі Беларусь.

****

Артыкул 20. Функцыі распарадчыка рэгістра

Распарадчык рэгістра выконвае наступныя функцыі:

распрацоўвае тэхнічныя рэгламенты, звязаныя з работай рэгістра;

устанаўлівае ўзоры электронных дакументаў для вядзення рэгістра;

устанаўлівае парадак і ажыццяўляе абязлічванне персанальных даных у
адпаведнасці з артыкулам 30 гэтага Закона;

забяспечвае ахову персанальных даных, якія ўтрымліваюцца ў рэгістры;

ажыццяўляе метадычнае кіраўніцтва і кантроль у межах сваёй кампетэнцыі
за вядзеннем сістэм уліку асобных катэгорый фізічных асобаў, што
ствараюцца дзяржаўнымі арганізацыямі, і ўзаемадзеяннем гэтых
сістэм з рэгістрам;

заключае дагаворы з арганізацыямі, натарыусамі аб рэгулярным
прадастаўленні ім персанальных даных з рэгістра ў парадку,
устаноўленым артыкулам 24 гэтага Закона;

ажыццяўляе кантроль за вядзеннем рэгістра і выкарыстаннем персанальных
даных, якія ўтрымліваюцца ў ім;

ажыццяўляе кантроль у межах сваёй кампетэнцыі за парадкам унясення
дзяржаўнымі арганізацыямі, указанымі ў артыкуле 12 гэтага Закона,
персанальных даных у рэгістр.

****

Артыкул 21. Функцыі рэгіструючай службы

Рэгіструючая служба выконвае наступныя функцыі:

стварае ўмовы для бесперапыннага ўнясення дзяржаўнымі арганізацыямі,
указанымі ў артыкуле 12 гэтага Закона, персанальных даных у рэгістр,
іх актуалізацыі, ажыццяўляе выключэнне, захоўванне, аднаўленне
персанальных даных у парадку, устаноўленым гэтым Законам;

прадастаўляе персанальныя даныя, якія ўтрымліваюцца ў рэгістры,
арганізацыям, натарыусам і фізічным асобам у парадку,
устаноўленым гэтым Законам;

прымае меры па ахове персанальных даных, якія ўтрымліваюцца ў рэгістры.

****

Артыкул 22. Функцыі іншых дзяржаўных арганізацый па забеспячэнні
функцыянавання рэгістра

1\. Дзяржаўныя арганізацыі, указаныя ў артыкуле 12 гэтага Закона, у
межах сваёй кампетэнцыі забяспечваюць:

1.1. стварэнне неабходнай інфраструктуры для ўнясення ў рэгістр
персанальных даных;

1.2. унясенне ў рэгістр дакладных персанальных даных, іх актуалізацыю ў
парадку, прадугледжаным артыкуламі 12—14 гэтага Закона;

1.3. прыняцце неабходных мераў па захоўванні і ахове персанальных даных,
якія ўносяцца ў рэгістр.

2\. Дзяржаўныя арганізацыі ў мэтах забеспячэння інфармацыйнага
ўзаемадзеяння з рэгістрам пры стварэнні сістэм уліку асобных
катэгорый фізічных асобаў павінны будаваць іх на аснове
ідэнтыфікацыйнага нумара, папярэдне ўзгадніўшы праекты
такіх сістэм з Міністэрствам сувязі і інфарматызацыі Рэспублікі
Беларусь і Міністэрствам унутраных спраў Рэспублікі Беларусь.

****

<div data-align="center">

Глава 4

</div>

<div data-align="center">

Прадастаўленне персанальных даных з рэгістра

</div>

Артыкул 23. Прадастаўленне, адмова ў прадастаўленні персанальных даных з
рэгістра

1\. Персанальныя даныя з рэгістра прадастаўляюцца арганізацыям,
натарыусам і фізічным асобам у парадку і тэрміны,
прадугледжаныя артыкуламі 24—28 гэтага Закона.

2\. Невыкананне парадку, прадугледжанага артыкуламі 24 і 26 гэтага
Закона, з'яўляецца падставай для адмовы ў прадастаўленні
персанальных даных з рэгістра.

Адмова ў прадастаўленні персанальных даных з рэгістра можа быць
абскарджана ў распарадчыка рэгістра.

Абскарджанне ў судовым парадку адмовы ў прадастаўленні персанальных
даных з рэгістра ажыццяўляецца пасля абскарджання такой адмовы ў
распарадчыка рэгістра.

3\. Замежным дзяржавам, а таксама міжнародным або замежным арганізацыям
персанальныя даныя, якія ўтрымліваюцца ў рэгістры, прадастаўляюцца ў
адпаведнасці з міжнароднымі дагаворамі Рэспублікі Беларусь.

****

Артыкул 24. Парадак прадастаўлення персанальных даных з рэгістра
арганізацыям, натарыусам

1\. Прадастаўленне персанальных даных (у тым ліку абязлічаных) з
рэгістра арганізацыям, натарыусам ажыццяўляецца рэгіструючай
службай бясплатна, калі выкарыстанне такіх персанальных даных
неабходна для выканання задач, што ўваходзяць у кампетэнцыю гэтых
арганізацый, натарыусаў, якая вызначана заканадаўствам Рэспублікі
Беларусь.

У іншых выпадках арганізацыям, натарыусам прадастаўляюцца абязлічаныя
персанальныя даныя на платнай аснове. За прадастаўленне такіх даных
збіраецца дзяржаўная пошліна ў парадку і памерах, устаноўленых
заканадаўчымі актамі Рэспублікі Беларусь.

2\. Прадастаўленне персанальных даных з рэгістра арганізацыям,
натарыусам ажыццяўляецца па пісьмовым або электронным запыце
аб прадастаўленні, засведчаным у парадку, што вызначаецца
Міністэрствам унутраных спраў Рэспублікі Беларусь, і (або)
дагаворы аб рэгулярным прадастаўленні персанальных даных з рэгістра,
заключаным у адпаведнасці з грамадзянскім заканадаўствам Рэспублікі
Беларусь.

3\. У запыце аб прадастаўленні персанальных даных з рэгістра ўказваюцца:

3.1. назва арганізацыі, арганізацыйная форма ажыццяўлення натарыяльнай
дзейнасці і прозвішча, уласнае імя, імя па бацьку натарыуса, якія
звяртаюцца па прадастаўленне персанальных даных з рэгістра;

3.2. падставы і мэта атрымання персанальных даных;

3.3. склад і аб'ём персанальных даных, якія запытваюцца;

3.4. парадак і тэрміны выкарыстання персанальных даных.

4\. У дагаворы аб рэгулярным прадастаўленні персанальных даных з
рэгістра акрамя звестак, прадугледжаных пунктам 3 гэтага
артыкула, таксама ўказваюцца:

4.1. форма рэгулярнага прадастаўлення персанальных даных (на папяровых
носьбітах, у электронным выглядзе);

4.2. парадак і тэрміны рэгулярнага прадастаўлення персанальных даных.

****

Артыкул 25. Тэрміны прадастаўлення персанальных даных з рэгістра
арганізацыям, натарыусам

1\. Прадастаўленне персанальных даных з рэгістра па запыце арганізацыі
ажыццяўляецца не пазней чым праз дзесяць каляндарных дзён з дня падачы
такога запыту ў рэгіструючую службу альбо ў тэрміны, вызначаныя
дагаворам аб рэгулярным прадастаўленні персанальных даных з
рэгістра.

2\. Тэрмін прадастаўлення персанальных даных з рэгістра па запыце
арганізацыі можа быць падоўжаны да аднаго месяца кіраўніком
(намеснікам кіраўніка) рэгіструючай службы ў выпадку, калі запыт аб
прадастаўленні персанальных даных з рэгістра датычыцца вялікага аб'ёму
персанальных даных, якія патрабуюць адбору.

3\. Арганізацыі, якая запытвае персанальныя даныя з рэгістра,
паведамляецца ў пісьмовай форме аб падаўжэнні тэрміну
прадастаўлення персанальных даных з рэгістра і аб прычынах яго
падаўжэння не пазней чым за тры каляндарныя дні да заканчэння тэрміну
іх прадастаўлення па запыце.

4\. Прадастаўленне персанальных даных з рэгістра па запыце натарыуса
ажыццяўляецца не пазней чым праз два тыдні з дня атрымання запыту
натарыуса аб іх прадастаўленні альбо ў тэрміны, вызначаныя дагаворам
аб рэгулярным прадастаўленні персанальных даных з рэгістра.

****

Артыкул 26. Парадак прадастаўлення персанальных даных з рэгістра
фізічным асобам

1\. Персанальныя даныя з рэгістра прадастаўляюцца фізічным асобам
рэгіструючай службай у форме даведак (выпісак).

2\. Фізічная асоба мае права запытваць і атрымліваць даведкі (выпіскі) з
рэгістра ў дачыненні да:

2.1. сваіх персанальных даных і персанальных даных фізічных асобаў,
законным прадстаўніком якіх яна з'яўляецца;

2.2. персанальных даных іншых фізічных асобаў, законным прадстаўніком
якіх яна не з'яўляецца, — з пісьмовай згоды фізічных асобаў (іх
законных прадстаўнікоў), персанальныя даныя якіх запытваюцца.

3\. Фізічныя асобы, якія не валодаюць грамадзянскай дзеяздольнасцю ў
поўным аб'ёме, удзельнічаюць ва ўказаных адносінах праз законных
прадстаўнікоў, калі іншае не ўстаноўлена заканадаўчымі актамі
Рэспублікі Беларусь.

4\. Даведкі (выпіскі) з рэгістра прадастаўляюцца па пісьмовай заяве
фізічнай асобы аб прадастаўленні даведкі (выпіскі). Пры гэтым
фізічная асоба, якая жадае атрымаць даведку (выпіску) з рэгістра,
не павінна абгрунтоўваць свой інтарэс да персанальных даных, якія
запытвае.

5\. Форма пісьмовай заявы аб прадастаўленні персанальных даных з
рэгістра вызначаецца распарадчыкам рэгістра.

6\. Пісьмовая згода фізічнай асобы (яе законнага прадстаўніка),
прадугледжаная падпунктам 2.2 пункта 2 гэтага артыкула, можа
выражацца шляхам:

6.1. афармлення натарыяльна засведчанай даверанасці на атрыманне
персанальных даных з рэгістра;

6.2. натарыяльнага засведчання сапраўднасці подпісу на заяве фізічнай
асобы (яе законнага прадстаўніка) аб згодзе на атрыманне персанальных
даных аб ёй з рэгістра;

6.3. засведчання ўпаўнаважаным супрацоўнікам рэгіструючай службы заявы
фізічнай асобы (яе законнага прадстаўніка) аб згодзе на атрыманне
персанальных даных аб ёй з рэгістра.

7\. Даведкі (выпіскі) з рэгістра, якія запытваюцца фізічнай асобай адзін
раз у межах каляндарнага года, прадастаўляюцца бясплатна. Прадастаўленне
такіх даведак (выпісак) больш як адзін раз у межах каляндарнага года
ажыццяўляецца на платнай аснове. За прадастаўленне такіх даведак
(выпісак) збіраецца дзяржаўная пошліна ў парадку і памерах,
устаноўленых заканадаўчымі актамі Рэспублікі Беларусь.

Перыядычнасць запытаў фізічнай асобай даведак (выпісак) у дачыненні да
сваіх персанальных даных вызначаецца асобна ад перыядычнасці запытаў
ёю даведак (выпісак) у дачыненні да персанальных даных фізічных
асобаў, законным прадстаўніком якіх яна з'яўляецца, а таксама
іншых фізічных асобаў.

****

Артыкул 27. Тэрміны прадастаўлення даведак (выпісак) з рэгістра

1\. Прадастаўленне даведкі (выпіскі) з рэгістра ажыццяўляецца не пазней
як праз пяць каляндарных дзён з дня падачы ў рэгіструючую службу заявы
фізічнай асобы аб прадастаўленні даведкі (выпіскі) з рэгістра.

2\. Тэрмін прадастаўлення даведкі (выпіскі) з рэгістра можа быць
падоўжаны да пятнаццаці каляндарных дзён кіраўніком (намеснікам
кіраўніка) рэгіструючай службы ў выпадку, калі заява фізічнай асобы аб
прадастаўленні даведкі (выпіскі) з рэгістра датычыцца вялікага аб'ёму
персанальных даных, якія патрабуюць адбору.

3\. Фізічнай асобе, якая запытвае даведку (выпіску) з рэгістра, павінна
быць паведамлена ў пісьмовай форме аб падаўжэнні тэрміну прадастаўлення
даведкі (выпіскі) з рэгістра і аб прычынах яго падаўжэння не пазней чым
за тры каляндарныя дні да заканчэння тэрміну прадастаўлення даведкі
(выпіскі) з рэгістра.

****

Артыкул 28. Адзнакі аб прадастаўленні (аб адмове ў прадастаўленні)
персанальных даных з рэгістра арганізацыям, натарыусам, фізічным
асобам

1\. Усе факты прадастаўлення персанальных даных з рэгістра фіксуюцца
ўпаўнаважанымі супрацоўнікамі рэгіструючай службы і (або)
спецыяльнымі праграмна-тэхнічнымі сродкамі ў рэгістры ў
аўтаматычным рэжыме.

2\. Пры прадастаўленні персанальных даных з рэгістра арганізацыям,
натарыусам у запісе ў рэгістры робяцца наступныя адзнакі:

2.1. дата і час прадастаўлення персанальных даных;

2.2. назва арганізацыі, арганізацыйная форма ажыццяўлення натарыяльнай
дзейнасці і прозвішча, уласнае імя, імя па бацьку натарыуса, якім
прадастаўлены персанальныя даныя;

2.3. падстава для прадастаўлення персанальных даных (запыт аб
прадастаўленні персанальных даных, дагавор аб рэгулярным
прадастаўленні персанальных даных), дата і рэгістрацыйны індэкс
указаных дакументаў;

2.4. прозвішча, уласнае імя, імя па бацьку і электронны лічбавы подпіс
упаўнаважанага супрацоўніка рэгіструючай службы, які прадаставіў
персанальныя даныя.

3\. Пры прадастаўленні даведкі (выпіскі) з рэгістра фізічным асобам у
гэтай даведцы (выпісцы), а таксама ў запісе ў рэгістры робяцца
наступныя адзнакі:

3.1. дата і час выдачы (складання) даведкі (выпіскі) з рэгістра, яе
рэгістрацыйны індэкс;

3.2. ідэнтыфікацыйны нумар фізічнай асобы, якая запытвае даведку
(выпіску) з рэгістра;

3.3. ідэнтыфікацыйны нумар фізічнай асобы, у дачыненні да персанальных
даных якой складалася даведка (выпіска);

3.4. прозвішча, уласнае імя, імя па бацьку фізічнай асобы, у дачыненні
да персанальных даных якой складалася даведка (выпіска);

3.5. прозвішча, уласнае імя, імя па бацьку і электронны лічбавы подпіс
упаўнаважанага супрацоўніка рэгіструючай службы, які склаў даведку
(выпіску).

4\. Пры адмове ў прадастаўленні персанальных даных з рэгістра ў запісе ў
рэгістры ўказваюцца падставы для такой адмовы.

5\. Адзнакі, указаныя ў пунктах 2—4 гэтага артыкула, захоўваюцца
пастаянна.

****

<div data-align="center">

Глава 5

</div>

<div data-align="center">

Выкарыстанне персанальных даных, якія ўтрымліваюцца ў рэгістры

</div>

Артыкул 29. Выкарыстанне персанальных даных, якія ўтрымліваюцца ў
рэгістры

1\. Рэгістр з'яўляецца афіцыйнай крыніцай персанальных даных.

2\. Выкарыстанне персанальных даных, якія ўтрымліваюцца ў рэгістры, —
дзеянні, што ажыццяўляюцца арганізацыямі, натарыусамі, якім
прадастаўлены персанальныя даныя з рэгістра, па прымяненні
гэтых персанальных даных у сваёй дзейнасці.

3\. Персанальныя даныя, якія ўтрымліваюцца ў рэгістры, прызначаны для
выкарыстання іх арганізацыямі, натарыусамі ў мэтах:

3.1. ажыццяўлення дзейнасці на аснове заяўнага прынцыпу аднаго акна;

3.2. інфармацыйнага забеспячэння дзейнасці арганізацый, натарыусаў у
межах іх кампетэнцыі;

3.3. маніторынгу і планавання сацыяльна-эканамічнага развіцця дзяржавы;

3.4. рацыянальнага размеркавання даходаў бюджэту паміж
адміністрацыйна-тэрытарыяльнымі адзінкамі і па асноўных
сферах эканамічнага развіцця дзяржавы;

3.5. планавання і рэалізацыі мерапрыемстваў па сацыяльнай абароне і
ахове здароўя фізічных асобаў;

3.6. складання спісаў прызыўнікоў для ваенных камісарыятаў (мясцовых
выканаўчых і распарадчых органаў у населеных пунктах, дзе няма
ваенных камісарыятаў);

3.7 забеспячэння воінскага ўліку ваеннаабавязаных;

3.8. вызначэння колькасці і складання спісаў выбаршчыкаў, іншых спісаў
асобных катэгорый фізічных асобаў;

3.9. аптымізацыі размяшчэння арганізацый гандлю, бытавога абслугоўвання,
арганізацый аховы здароўя і ўстаноў адукацыі;

3.10. забеспячэння рэалізацыі правоў і свабод фізічных асобаў;

3.11. ажыццяўлення натарыяльнай дзейнасці;

3.12. вядзення дэмаграфічнай статыстыкі, правядзення перапісаў і
сацыяльна-дэмаграфічных абследаванняў фізічных асобаў;

3.13. ажыццяўлення кантролю за выкананнем плацельшчыкамі падатковага
заканадаўства Рэспублікі Беларусь;

3.14. у іншых мэтах у адпаведнасці з заканадаўствам Рэспублікі Беларусь.

****

Артыкул 30. Абязлічванне персанальных даных

Абязлічванне персанальных даных, якія ўтрымліваюцца ў рэгістры, можа
ажыццяўляцца ў навуковых, статыстычных, сацыялагічных, медыцынскіх і
іншых мэтах шляхам выключэння з персанальных даных ідэнтыфікацыйнага
нумара, прозвішча, уласнага імя, імя па бацьку фізічнай асобы, яе
бацькоў, апекуноў, папячыцеляў, мужа (жонкі), дзіцяці (дзяцей),
лічбавага фотапартрэта. Акрамя ўказаных даных пры абязлічванні з
персанальных даных могуць быць выключаныя і іншыя персанальныя даныя ў
парадку, устаноўленым распарадчыкам рэгістра.

****

<div data-align="center">

Глава 6

</div>

<div data-align="center">

Ахова персанальных даных, якія ўтрымліваюцца ў рэгістры

</div>

Артыкул 31. Ахова персанальных даных. Прававы рэжым персанальных даных,
якія ўтрымліваюцца ў рэгістры

1\. Ахова персанальных даных, якія ўтрымліваюцца ў рэгістры, — дзейнасць
распарадчыка рэгістра, накіраваная на прадухіленне несанкцыянаванага
ўмяшання ў працэс вядзення рэгістра, у тым ліку спробаў незаконнага
доступу да персанальных даных, якія ўтрымліваюцца ў рэгістры, іх
блакіравання, капіравання, прадастаўлення, распаўсюджвання,
скажэння, знішчэння, а таксама іншых неправамерных дзеянняў у
дачыненні да гэтых персанальных даных.

2\. Персанальныя даныя і звязаныя з імі адзнакі, якія ўтрымліваюцца ў
рэгістры, з'яўляюцца канфідэнцыйнымі.

Патрабаванне канфідэнцыйнасці не распаўсюджваецца на абязлічаныя
персанальныя даныя.

3\. Парадак аховы персанальных даных, якія ўтрымліваюцца ў рэгістры,
вызначаецца распарадчыкам рэгістра ў адпаведнасці з гэтым Законам,
іншымі актамі заканадаўства Рэспублікі Беларусь, у тым ліку аб
дзяржаўных сакрэтах.

****

Артыкул 32. Забеспячэнне канфідэнцыйнасці персанальных даных і звязаных
з імі адзнак, якія ўтрымліваюцца ў рэгістры

1\. Упаўнаважаныя супрацоўнікі рэгіструючай службы маюць права
выключаць, захоўваць, аднаўляць і прадастаўляць персанальныя
даныя, якія ўтрымліваюцца ў рэгістры, толькі ў парадку,
прадугледжаным гэтым Законам.

2\. Упаўнаважаныя супрацоўнікі рэгіструючай службы нясуць адказнасць у
адпаведнасці з заканадаўчымі актамі Рэспублікі Беларусь за незаконнае
прадастаўленне або распаўсюджванне персанальных даных, якія сталі ім
вядомымі ў сувязі з выкананнем імі службовых (працоўных) абавязкаў, у
тым ліку пасля спынення выканання такіх абавязкаў.

****

<div data-align="center">

Глава 7

</div>

<div data-align="center">

Кантроль, нагляд і адказнасць у сферы функцыянавання рэгістра

</div>

Артыкул 33. Кантроль за вядзеннем рэгістра і выкарыстаннем персанальных
даных, якія ўтрымліваюцца ў рэгістры

Кантроль за вядзеннем рэгістра і выкарыстаннем персанальных даных, якія
ўтрымліваюцца ў рэгістры, ажыццяўляецца распарадчыкам рэгістра.

****

Артыкул 34. Нагляд за дакладным і аднолькавым выкананнем заканадаўства
Рэспублікі Беларусь у сферы функцыянавання рэгістра

Нагляд за дакладным і аднолькавым выкананнем заканадаўства Рэспублікі
Беларусь у сферы функцыянавання рэгістра ажыццяўляюць Генеральны
пракурор Рэспублікі Беларусь і падпарадкаваныя яму пракуроры.

****

Артыкул 35. Адказнасць за парушэнне патрабаванняў гэтага Закона

Парушэнне патрабаванняў гэтага Закона цягне адказнасць у адпаведнасці з
заканадаўчымі актамі Рэспублікі Беларусь.

****

<div data-align="center">

Глава 8

</div>

<div data-align="center">

Заключныя палажэнні

</div>

Артыкул 36. Прывядзенне актаў заканадаўства Рэспублікі Беларусь у
адпаведнасць з гэтым Законам

1\. Савету Міністраў Рэспублікі Беларусь на працягу шасці месяцаў:

падрыхтаваць і ўнесці ва ўстаноўленым парадку на разгляд Прэзідэнта
Рэспублікі Беларусь план унясення ў рэгістр дзяржаўнымі
арганізацыямі асноўных персанальных даных, указаных у
падпункце 1.9 пункта 1 і пункце 4 артыкула 8 гэтага Закона, а
таксама дадатковых персанальных даных, указаных у артыкуле 10 гэтага
Закона;

падрыхтаваць і ўнесці ва ўстаноўленым парадку на разгляд Прэзідэнта
Рэспублікі Беларусь праект палажэння аб рэгіструючай службе, а
таксама прапановы па яе штатнай колькасці;

сумесна з Нацыянальным цэнтрам заканадаўства і прававых даследаванняў
Рэспублікі Беларусь падрыхтаваць і ўнесці ва ўстаноўленым парадку
прапановы па прывядзенні заканадаўчых актаў Рэспублікі Беларусь у
адпаведнасць з гэтым Законам;

прывесці рашэнні Ўрада Рэспублікі Беларусь у адпаведнасць з гэтым
Законам;

забяспечыць прывядзенне рэспубліканскімі органамі дзяржаўнага кіравання,
якія падпарадкаваны Ўраду Рэспублікі Беларусь, іх нарматыўных прававых
актаў у адпаведнасць з гэтым Законам;

прыняць іншыя меры па рэалізацыі палажэнняў гэтага Закона.

2\. Савету Міністраў Рэспублікі Беларусь на працягу трох гадоў
забяспечыць стварэнне рэгістра і ўнясенне ў рэгістр асноўных
персанальных даных, указаных у падпунктах 1.1—1.8 пункта 1, пунктах 2
і 3 артыкула 8 гэтага Закона, і прадугледзець у рэспубліканскім бюджэце
выдзяленне сродкаў на гэтыя мэты.

****

Артыкул 37. Уступленне ў сілу гэтага Закона

Гэты Закон уступае ў сілу праз тры гады пасля яго афіцыйнага
апублікавання, за выключэннем гэтага артыкула і артыкула 36,
якія ўступаюць у сілу з дня афіцыйнага апублікавання гэтага Закона.

****

Прэзідэнт Рэспублікі Беларусь А. Лукашэнка.

**

<div data-align="justify">

21 ліпеня 2008 года, г. Мінск.

</div>

<div data-align="justify">

№ 418-З

</div>

****
