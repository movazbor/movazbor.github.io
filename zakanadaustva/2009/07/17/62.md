---
layout: default
---

<div style="margin: 0px auto; width: 1000px;">

<div id="flag">

 

</div>

<div id="fixedWidth">

<div id="body">

<div id="columnSpanned">

<div id="content" style="margin: 10px">

<table>
<colgroup>
<col style="width: 100%" />
</colgroup>
<tbody>
<tr class="odd">
<td><div data-align="center" style="text-transform: uppercase;">
Рашэнне Канстытуцыйнага Суда Рэспублікі Беларусь
</div>
<div data-align="center">
17 ліпеня 2009 г. № Р-360/2009
</div>
<div data-align="left" style="width: 400px; margin-top: 20px; margin-bottom: 20px;">
Аб забеспячэнні роўных правоў грамадзян у сферы працы
</div>
<p>Канстытуцыйны Суд Рэспублікі Беларусь у складзе старшынствуючага – Старшыні Канстытуцыйнага Суда Міклашэвіча П.П., суддзяў Бойка Т.С., Варановіча Т.В., Данілюка С.Я., Ізоткі У.П., Падгрушы В.В., Рабцава Л.М., Сяргеевай В.Г., Чыгрынава С.П.</p>
<p>на падставе часткі восьмай артыкула 22 Кодэкса Рэспублікі Беларусь аб судаўладкаванні і статусе суддзяў</p>
<p>у парадку рэалізацыі права на ўнясенне Прэзідэнту Рэспублікі Беларусь, у палаты Нацыянальнага сходу Рэспублікі Беларусь, Савет Міністраў Рэспублікі Беларусь, іншыя дзяржаўныя органы у адпаведнасці з іх кампетэнцыяй прапаноў аб неабходнасці ўнясення ў акты заканадаўства змяненняў і (або) дапаўненняў разгледзеў у судовым пасяджэнні зварот, у якім паведамляецца аб фактах уключэння наймальнікамі ў аб’явы аб свабодных рабочых месцах (вакансіях) умоў адносна ўзросту і полу работніка, якія, па меркаванню заяўніка, маюць дыскрымінацыйны характар.</p>
<p>Прааналізаваўшы адпаведныя палажэнні Канстытуцыі Рэспублікі Беларусь, міжнародна-прававых актаў, ратыфікаваных Рэспублікай Беларусь, Працоўнага кодэкса Рэспублікі Беларусь (далей – ПК), Закона Рэспублікі Беларусь “Аб занятасці насельніцтва Рэспублікі Беларусь”, іншых нарматыўных прававых актаў Рэспублікі Беларусь, Канстытуцыйны Суд устанавіў наступнае.</p>
<p>Забеспячэнне правоў і свабод грамадзян абвешчана вышэйшай мэтай дзяржавы (частка першая артыкула 21 Канстытуцыі). Замацаванае ў Асноўным Законе палажэнне аб прадастаўленні ўсім роўных правоў для ажыццяўлення любой дзейнасці, акрамя забароненай законам (частка другая артыкула 13), прадугледжвае недапушчэнне дыскрымінацыі грамадзян ва ўсіх галінах жыцця, у тым ліку ў сферы працы.</p>
<p>Канстытуцыя гарантуе грамадзянам Рэспублікі Беларусь права на працу як найбольш годны спосаб самасцвярджэння чалавека, гэта значыць права на выбар прафесіі, роду заняткаў і работы ў адпаведнасці з прызваннем, здольнасцямі, адукацыяй, прафесійнай падрыхтоўкай і з улікам грамадскіх патрэбнасцей (частка першая артыкула 41).</p>
<p>Згодна з часткай першай артыкула 8 Канстытуцыі Рэспубліка Беларусь прызнае прыярытэт агульнапрызнаных прынцыпаў міжнароднага права і забяспечвае адпаведнасць ім заканадаўства.</p>
<p>Важнейшымі міжнародна-прававымі дакументамі ў сферы працы з’яўляюцца Усеагульная дэкларацыя правоў чалавека, а таксама Міжнародны пакт аб эканамічных, сацыяльных і культурных правах. Усеагульная дэкларацыя правоў чалавека абвяшчае, што кожны чалавек мае права на працу, на свабодны выбар работы; кожны чалавек, без якой-небудзь дыскрымінацыі, мае права на роўную аплату за роўную працу (артыкул 23). У Міжнародным пакце аб эканамічных, сацыяльных і культурных правах устаноўлена, што дзяржавы, якія ў ім удзельнічаюць, прызнаюць у ліку іншых права на працу, што ўключае права кожнага чалавека на атрыманне магчымасці зарабляць сабе на жыццё працай, якую ён свабодна выбірае або на якую ён свабодна згаджаецца (артыкул 6).</p>
<p>Змест агульнапрызнаных правоў чалавека ў сферы працы раскрываецца ў канвенцыях і рэкамендацыях Міжнароднай арганізацыі працы (далей – МАП). Так, згодна з пунктам 1 артыкула 1 Канвенцыі МАП № 111 адносна дыскрымінацыі ў галіне працы і заняткаў ад 25 чэрвеня 1958 года (далей – Канвенцыя № 111), тэрмін “дыскрымінацыя” уключае:</p>
<p>а) усякае адрозненне, выключэнне або перавагу, заснаваныя на прыметах расы, колеру скуры, полу, рэлігіі, палітычных перакананняў, нацыянальнай прыналежнасці або сацыяльнага паходжанная і маюць сваім вынікам ліквідацыю або парушэнне роўнасці магчымасцей або звароты ў галіне працы і заняткаў;</p>
<p>б) усякае іншае адрозненне, выключэнне або перавагу, якія маюць сваім вынікам ліквідацыю або парушэнне роўнасці магчымасцей або звароты ў галіне працы і заняткаў, як яны могуць быць вызначаны дзяржавай – членам МАП па кансультацыі з прадстаўнічымі арганізацыямі прадпрымальнікаў і працоўных, дзе такія існуюць, і з іншымі адпаведнымі органамі.</p>
<p>Пры гэтым не лічацца дыскрымінацыяй усякае адрозненне, выключэнне або перавага, заснаваныя на спецыфічных патрабаваннях, звязаных з пэўнай работай (пункт 2 артыкула 1 Канвенцыі № 111).</p>
<p>Тэрміны “праца” і “заняткі” уключаюць доступ да прафесійнага навучання, доступ да працы і да розных заняткаў, а таксама ўмовы працы (пункт 3 артыкула 1 Канвенцыі № 111), гэта значыць забарона дыскрымінацыі дзейнічае ў адносінах не толькі работнікаў, але і іншых асоб, якія жадаюць працаўладкавацца.</p>
<p>Праведзены Канстытуцыйным Судом прававы аналіз Канвенцыі № 111 сведчыць аб тым, што ў ёй не вызначаюцца ўсе дыскрымінацыйныя акалічнасці, паколькі дапускаецца наяўнасць акалічнасцей, якія могуць быць прызнаны ў якасці такіх на нацыянальным узроўні.</p>
<p>У Рэспубліцы Беларусь гарантыі забеспячэння канстытуцыйнага права грамадзян на працу, а таксама прынцып роўнасці пры рэалізацыі гэтага права замацаваны ў заканадаўстве аб працы.</p>
<p>У адпаведнасці з часткай першай артыкула 14 ПК дыскрымінацыя, гэта значыць абмежаванне ў працоўных правах або атрыманне якіх-небудзь пераваг у залежнасці ад полу, расы, нацыянальнага паходжання, мовы, рэлігійных або палітычных перакананняў, удзелу або неўдзелу ў прафсаюзах або іншых грамадскіх аб’яднаннях, маёмаснага або службовага становішча, недахопаў фізічнага або псіхічнага характару, якія не перашкаджаюць выкананню адпаведных працоўных абавязкаў, забараняецца.</p>
<p>Аналагічныя патрабаванні адносна дыскрымінацыйных акалічнасцей прадугледжаны ў абзацы другім часткі другой артыкула 10 Закона “Аб занятасці насельніцтва Рэспублікі Беларусь”, што вызначае дзяржаўную палітыку і гарантыі дзяржавы ў галіне садзейнічання занятасці насельніцтва.</p>
<p>Згодна з часткай трэцяй артыкула 14 ПК не лічацца дыскрымінацыяй любыя адрозненні, выключэнні, перавагі і абмежаванні, заснаваныя на ўласцівых дадзенай рабоце патрабаваннях, а таксама абумоўленыя неабходнасцю асаблівага клопату дзяржавы аб асобах, якія маюць патрэбу ў павышанай сацыяльнай і прававой абароне (жанчыны, непаўналетнія, інваліды, асобы, якія пацярпелі ад катастрофы на Чарнобыльскай АЭС, і інш.).</p>
<p>Па меркаванню Канстытуцыйнага Суда, усе іншыя акалічнасці, што прыводзяць да адрозненняў, выключэнняў, пераваг і абмежаванняў, не звязаныя з дзелавымі якасцямі і не абумоўленыя спецыфікай працоўнай функцыі ці статусам работніка, могуць разглядацца як дыскрымінацыйныя. Разам з тым частка першая артыкула 14 ПК і абзац другі часткі другой артыкула 10 Закона “Аб занятасці насельніцтва Рэспублікі Беларусь” змяшчаюць вычарпальны пералік акалічнасцей, якія заканадавец адносіць да дыскрымінацыйных у сферы працы.</p>
<p>У адпаведнасці з Законам “Аб занятасці насельніцтва Рэспублікі Беларусь” дзяржаўная служба занятасці насельніцтва садзейнічае грамадзянам у пошуку падыходзячай работы, а наймальнікам – у падборы неабходных работнікаў (частка другая артыкула 13). Пры працаўладкаванні наймальнікамі часта выкарыстоўваюцца і публічныя формы прапанавання работы. Рознымі спосабамі (шляхам размяшчэння аб’яў у сродках масавай інфармацыі, на рэкламных шчытах і інш.) наймальнікі інфармуюць аб наяўных у іх вакансіях. Зацікаўленыя ў вопытных кваліфікаваных работніках, якія валодаюць прафесійнымі ведамі і практычнымі навыкамі, здольны граматна арганізоўваць работу і выконваць даручаныя заданні, наймальнікі нярэдка ўключаюць у свае прапановы, адрасаваныя нявызначанаму колу асоб, якія жадаюць працаўладкавацца, патрабаванні, што датычацца полу, узросту, месца жыхарства і іншых акалічнасцей. Указаныя патрабаванні ў шэрагу выпадкаў выключаюць для некаторых асоб магчымасць заключэння працоўнага дагавора.</p>
<p>Патрабаванні да ўзросту, пасля дасягнення якога дапускаюцца ўступленне ў працоўныя праваадносіны і іх спыненне, устаноўлены Канстытуцыяй, ПК і іншымі законамі.</p>
<p>У адпаведнасці з заканадаўствам заключэнне працоўнага дагавора дапускаецца, як правіла, з 16 гадоў. З пісьмовай згоды аднаго з бацькоў (усынавіцеляў, папячыцеляў) працоўны дагавор можа быць заключаны з асобай, якая дасягнула 14 гадоў (артыкул 21, часткі першая і другая артыкула 272 ПК). Права на паступленне на дзяржаўную службу маюць грамадзяне Рэспублікі Беларусь, якія дасягнулі 18-гадовага ўзросту (пункт 1 артыкула 24 Закона Рэспублікі Беларусь “Аб дзяржаўнай службе у Рэспубліцы Беларусь”).</p>
<p>У заканадаўстве не змяшчаецца агульнага патрабавання аб неабходнасці абавязковага спынення працоўных праваадносін у сувязі з дасягненнем работнікам пэўнага ўзросту. Асобныя выключэнні датычацца, напрыклад, дзяржаўных служачых, для якіх гранічны ўзрост прабывання на дзяржаўнай службе складае 65 гадоў (пункт 1 артыкула 41 Закона Рэспублікі Беларусь “Аб дзяржаўнай службе ў Рэспубліцы Беларусь”), для членаў Канстытуцыйнага Суда – 70 гадоў (частка трэцяя артыкула 116 Канстытуцыі).</p>
<p>Абмежаванні, звязаныя з узростам, могуць быць устаноўлены заканадаўствам таксама ў сілу спецыфікі працоўнай функцыі.</p>
<p>Такім чынам, заканадавец суадносіць магчымасць устанаўлення працоўных адносін і іх спынення з дасягненнем асобай пэўнага ўзросту толькі ў выпадках, калі выкарыстанне ўзроставага крытэрыю абумоўлена спецыфікай працоўнай функцыі ці асобым статусам работніка.</p>
<p>Канстытуцыйны Суд мяркуе, што ўстанаўленне на практыцы наймальнікамі пры вырашэнні пытанняў працаўладкавання іншых, не прадугледжаных заканадаўствам, абмежаванняў па ўзросту з’яўляецца неправамерным.</p>
<p>У артыкуле 30 Канстытуцыі замацавана права грамадзян Рэспублікі Беларусь свабодна перамяшчацца і выбіраць месца жыхарства ў межах Рэспублікі Беларусь. Дадзеная норма карэспандуе іншым канстытуцыйным палажэнням, што гарантуюць рэалізацыю грамадзянамі права на свабодны выбар работы ў адпаведнасці з прызваннем, здольнасцямі, адукацыяй, прафесійнай падрыхтоўкай і з улікам грамадскіх патрэбнасцей. Такім чынам, такая акалічнасць, як месца жыхарства, што устанаўліваецца наймальнікам у якасці абавязковага патрабавання пры прыёме на работу, таксама не можа служыць падставай для адмовы ў заключэнні працоўнага дагавора, паколькі не ўлічвае прадугледжанае Канстытуцыяй права грамадзян на свабоду перамяшчэння і абмяжоўвае магчымасці рэалізацыі канстытуцыйнага права грамадзян на працу.</p>
<p>Адсутнасць у частцы першай артыкула 14 ПК і абзацы другім часткі другой артыкула 10 Закона “Аб занятасці насельніцтва Рэспублікі Беларусь” указанняў на ўзрост і месца жыхарства на практыцы можа прывесці да таго, што дадзеныя акалічнасці будуць разглядацца як дыскрымінацыйныя, тым больш, што ў артыкуле 21 Закона “Аб занятасці насельніцтва Рэспублікі Беларусь” не змяшчаецца палажэння аб забароне ўстанаўлення наймальнікам дыскрымінацыйных акалічнасцей у прапановах аб наяўных свабодных рабочых месцах (вакансіях).</p>
<p>Згодна з артыкулам 18 Дагавора аб стварэнні Саюзнай дзяржавы да сумеснага вядзення Саюзнай дзяржавы і дзяржаў-удзельніц адносіцца ў тым ліку забеспячэнне роўных правоў грамадзян у пытаннях працаўладкавання. Канцэпцыяй сацяльнага развіцця Саюзнай дзяржавы да 2005 года, зацверджанай Пастановай Вышэйшага Дзяржаўнага Савета Саюзнай дзяржавы ад 20 студзеня 2003 г. № 3, дзеянне якой прадоўжана да 2010 года, у якасці аднаго з асноўных напрамкаў і прыярытэтаў развіцця Саюзнай дзяржавы ў сацыяльна-працоўнай сферы вызначана фарміраванне агульнага рынку працы.</p>
<p>Пры параўнанні нарматыўнага замацавання забароны дыскрымінацыі ў сферы працы ў нашай дзяржаве і Расійскай Федэрацыі відавочна наяўнасць адрозненняў, сутнасць якіх заключаецца ў непаўнаце рэгламентацыі гэтага пытання ў заканадаўстве Рэспублікі Беларусь. Акрамя дыскрымінацыйных акалічнасцей, прадугледжаных у пункце 1 артыкула 1 Канвенцыі № 111, што знайшлі адлюстраванне ў частцы першай артыкула 14 ПК, у Працоўным кодэксе Расійскай Федэрацыі змяшчаюцца ўказанні на ўзрост, месца жыхарства і іншыя акалічнасці (артыкулы 3, 64), адмова ў прыёме на работу па якіх таксама з’яўляецца  недапушчальнай. Па меркаванню Канстытуцыйнага Суда, адзначанае адрозненне ў прававым рэгуляванні падобных адносін не забяспечвае роўнасці правоў пры працаўладкаванні ў межах Саюзнай дзяржавы.</p>
<p>Уключэнне наймальнікамі ў прапановы аб свабодных рабочых месцах (вакансіях) патрабаванняў, якія датычацца ўзросту, месца жыхарства, іншых акалічнасцей, якія могуць быць прызнаны ў якасці дыскрымінацыйных, стварае перадумовы для парушэння замацаваных у Канстытуцыі правоў і свабод грамадзян: права грамадзян на выбар прафесіі, роду заняткаў і работы ў адпаведнасці з прызваннем, здольнасцямі, адукацыяй, прафесійнай падрыхтоўкай і з улікам грамадскіх патрабаванняў (частка першая артыкула 41); права жанчын на роўныя з мужчынамі магчымасці ў працы і прасоўванні па службе (частка пятая артыкула 32); свабоды перамяшчэння і выбару месца жыхарства ў межах Рэспублікі Беларусь (артыкул 30).</p>
<p>З улікам палажэнняў Канстытуцыі Рэспублікі Беларусь, прынцыпаў і норм міжнародна-прававых актаў, выяўленага канстытуцыйна-прававога сэнсу норм артыкула 14 ПК, артыкулаў 10 і 21 Закона “Аб занятасці насельніцтва Рэспублікі Беларусь”, зыходзячы з прадугледжаных Асноўным Законам гарантый забеспячэння права на працу як найбольш годнага спосабу самасцвярджэння чалавека і неабходнасці дасягнення паўнаты прававога рэгулявання адносін у сферы працы, Канстытуцыйны Суд лічыць, што адсутнасць ва ўстаноўленым у заканадаўстве аб працы пераліку дыскрымінацыйных акалічнасцей указанняў на такія акалічнасці, як ўзрост і месца жыхарства, а таксама вычарпальны характар дадзенага пераліку значна абмяжоўваюць гарантыі рэалізацыі канстытуцыйнага права на працу.</p>
<p>На падставе выкладзенага, кіруючыся часткай першай артыкула 116 Канстытуцыі Рэспублікі Беларусь, артыкуламі 22, 24 Кодэкса Рэспублікі Беларусь аб судаўладкаванні і статусе суддзяў, Канстытуцыйны Суд </p>
<p>ВЫРАШЫЎ: </p>
<p>1. Прызнаць неабходным у мэтах забеспячэння гарантый ажыццяўлення канстытуцыйнага права грамадзян на працу, паўнаты прававога рэгулявання ў сферы працоўных адносін унесці дапаўненні:</p>
<p>у артыкул 14 Працоўнага кодэкса Рэспублікі Беларусь, уключыўшы ўзрост і месца жыхарства ў лік дыскрымінацыйных акалічнасцей, устанавіўшы таксама іх адкрыты пералік;</p>
<p>у артыкулы 10 і 21 Закона Рэспублікі Беларусь “Аб занятасці насельніцтва Рэспублікі Беларусь”, удакладніўшы замацаваны ў артыкуле 10 пералік дыскрымінацыйных акалічнасцей і прадугледзеўшы ў артыкуле 21 палажэнні аб недапушчэнні ўстанаўлення наймальнікам дыскрымінацыйных умоў у прапановах аб працаўладкаванні.</p>
<p>2. Прапанаваць Савету Міністраў Рэспублікі Беларусь падрыхтаваць праект закона аб унясенні адпаведных дапаўненняў у Працоўны кодэкс Рэспублікі Беларусь, Закон Рэспублікі Беларусь “Аб занятасці насельніцтва Рэспублікі Беларусь” і ўнесці яго ва ўстаноўленым парадку ў Палату прадстаўнікоў Нацыянальнага сходу Рэспублікі Беларусь.</p>
<p>3. Гэта рашэнне ўступае ў сілу з дня прыняцця.</p>
<p>4. Апублікаваць гэта рашэнне ў адпаведнасці з заканадаўствам. </p>
<table>
<colgroup>
<col style="width: 50%" />
<col style="width: 50%" />
</colgroup>
<tbody>
<tr class="odd">
<td><p>Старшынствуючы –<br />
Старшыня Канстытуцыйнага Суда<br />
Рэспублікі Беларусь</p></td>
<td><p> </p>
<p> П.П.Міклашэвіч</p></td>
</tr>
</tbody>
</table></td>
</tr>
</tbody>
</table>

</div>

<div class="terminator">

 

</div>

</div>

</div>

</div>

</div>
