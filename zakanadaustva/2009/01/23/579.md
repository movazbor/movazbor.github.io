---
layout: default
---

#### Указ Прэзідэнта Рэспублікі Беларусь № 49

##### Аб некаторых пытаннях стымулявання рэалізацыі прадукцыі,  
тавараў (работ, паслуг) у 2009 годзе

 

У мэтах павышэння зацікаўленасці работнікаў камерцыйных арганізацый у
забеспячэнні росту аб'ёмаў рэалізаванай прадукцыі, тавараў (работ,
паслуг), у тым ліку на экспарт, зніжэння запасаў гатовай прадукцыі,
паступлення валютнай выручкі:

1\. Устанавіць, што ў 2009 годзе:

1.1. кіраўнікам камерцыйных арганізацый незалежна ад формы ўласнасці
прадастаўляецца права:

ажыццяўляць выплату штомесячнага ўзнагароджання работнікам, якія
забяспечваюць рэалізацыю прадукцыі, тавараў (работ, паслуг), у
тым ліку на экспарт, зніжэнне запасаў гатовай прадукцыі, у працэнтных
адносінах ад выручкі, атрыманай ад рэалізацыі прадукцыі, тавараў
(работ, паслуг) у дзеючых цэнах, без абмежавання яго максімальнымі
памерамі. Пры гэтым іншыя выплаты стымулюючага характару (надбаўкі,
прэміі) названым работнікам не налічваюцца і не выплачваюцца.
Пералік работнікаў, канкрэтныя памеры і ўмовы выплаты
штомесячнага ўзнагароджання вызначаецца ў лакальных
нарматыўных прававых актах;

прадугледжваць у кантрактах з кіраўнікамі і спецыялістамі маркетынгавых,
лагістычных, знешнеэканамічных і іншых структурных падраздзяленняў
камерцыйных арганізацый, што забяспечваюць паступленне валютнай
выручкі, атрыманай ад рэалізацыі прадукцыі, тавараў (работ, паслуг),
персанальныя ўмовы аплаты іх працы, якія ўключаюць службовыя аклады,
вылічаныя ў кратных памерах да тарыфнай стаўкі першага разраду, якая
дзейнічае ў камерцыйнай арганізацыі, і не абмежаваныя максімальнымі
памерамі выплаты стымулюючага характару (надбаўкі, прэміі);

1.2. уласнік маёмасці арганізацыі або орган, упаўнаважаны заключаць
кантракты з кіраўнікамі камерцыйных арганізацый, мае права
вызначаць гэтым кіраўнікам умовы аплаты іх працы ў залежнасці
ад зніжэння запасаў гатовай прадукцыі, рэалізацыі прадукцыі, тавараў
(работ, паслуг), у тым ліку на экспарт, і (або) паступленні валютнай
выручкі ў адпаведнасці з падпунктам 1.1 гэтага пункта;

1.3. заработная плата, налічаная работнікам у адпаведнасці з падпунктам
1.1 або 1.2 гэтага пункта, максімальнымі памерамі не абмяжоўваецца і
ўключаецца ў затраты па вытворчасці і рэалізацыі прадукцыі, тавараў
(работ, паслуг), што ўлічваюцца пры цэнаўтварэнні і падаткаабкладанні.

2\. Савету Міністраў Рэспублікі Беларусь у двухмесячны тэрмін прыняць
меры па рэалізацыі гэтага Указа.

3\. Гэты Указ уступае ў сілу з 1 студзеня 2009 г.

****

Прэзідэнт Рэспублікі Беларусь  
А. Лукашэнка.

23 студзеня 2009 г., г. Мінск.
