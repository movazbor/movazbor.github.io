---
layout: default
---

### Указ Прэзідэнта Рэспублікі Беларусь № 75

****

<span class="underline"></span>

Аб прадастаўленні грамадзянам, якія пастаянна пражываюць і працуюць у
населеных пунктах з колькасцю насельніцтва да 20 тыс. чалавек,
ільготных крэдытаў на капітальны рамонт і рэканструкцыю жылых
памяшканняў, будаўніцтва інжынерных сетак, узвядзенне гаспадарчых
памяшканняў і пабудоў

У мэтах паляпшэння жыллёвых умоў грамадзян, якія пастаянна пражываюць і
працуюць у населеных пунктах з колькасцю насельніцтва да 20 тыс.
чалавек, павышэння ўзроўню добраўпарадкавання жылых памяшканняў,
развіцця інжынернай інфраструктуры ў гэтых населеных пунктах:

1\. Устанавіць, што:

1.1. ільготныя крэдыты на капітальны рамонт і рэканструкцыю жылых
памяшканняў, будаўніцтва інжынерных сетак, узвядзенне гаспадарчых
памяшканняў і пабудоў (далей — ільготныя крэдыты) прадастаўляюцца
адкрытым акцыянерным таварыствам «Ашчадны банк «Беларусбанк»
працаздольным грамадзянам, якія пастаянна пражываюць і працуюць у
населеных пунктах з колькасцю насельніцтва да 20 тыс. чалавек, у якіх
сярэднямесячны сукупны даход на кожнага члена сям'і не перавышае
двухкратнага сярэднямесячнага сярэднедушавога мінімальнага
спажывецкага бюджэту сям'і з 4 чалавек, вылічанага за 12 месяцаў,
якія папярэднічаюць месяцу падачы дакументаў для ўключэння гэтых
грамадзян у спісы на атрыманне льготных крэдытаў.

Замежныя грамадзяне і асобы без грамадзянства, якія пастаянна пражываюць
на тэрыторыі Рэспублікі Беларусь у населеных пунктах з колькасцю
насельніцтва да 20 тыс. чалавек і працуюць у гэтых населеных
пунктах, карыстаюцца правам на атрыманне льготных крэдытаў нараўне з
грамадзянамі Рэспублікі Беларусь;

1.2. для мэтаў гэтага Указа пад жылым памяшканнем разумеецца
аднакватэрны жылы дом, кватэра ў шматкватэрным або
блакіраваным жылым доме, якія належаць грамадзянам на праве
ўласнасці;

1.3. ільготныя крэдыты прадастаўляюцца на працягу трох месяцаў з дня
зацвярджэння аблвыканкамамі спісаў грамадзян, якія маюць патрэбу ў
атрыманні гэтых крэдытаў, складзеных райвыканкамамі з захаваннем
чарговасці (у залежнасці ад даты звароту грамадзян). Зацверджаныя
спісы з пералікам затрат на выкананне работ, прадугледжаных гэтым
Указам, штоквартальна (за месяц да пачатку крэдытавання)
прадстаўляюцца райвыканкамамі ў адкрытае акцыянернае
таварыства «Ашчадны банк «Беларусбанк». Гэты пералік рыхтуецца
райвыканкамамі на падставе прадстаўленай грамадзянамі
праектна-каштарыснай дакументацыі на выкананне работ,
прадугледжаных гэтым Указам;

1.4. максімальны памер ільготнага крэдыту — 90 працэнтаў кошту затрат на
капітальны рамонт і рэканструкцыю жылога памяшкання, будаўніцтва
інжынерных сетак, узвядзенне гаспадарчых памяшканняў і пабудоў,
вызначаных праектна-каштарыснай дакументацыяй, але не павінен
перавышаць трохсоткратнага памеру базавай велічыні, дзеючай на
дзень уключэння грамадзяніна ва ўстаноўленым парадку ў спіс для
льготнага крэдытавання.

Iльготны крэдыт у межах названага максімальнага памеру можа
прадастаўляцца грамадзяніну на капітальны рамонт і
рэканструкцыю жылога памяшкання, у якім ён пражывае,
будаўніцтва інжынерных сетак да гэтага памяшкання, узвядзенне
гаспадарчых памяшканняў і пабудоў, або на асобныя віды работ па
капітальнаму рамонту і рэканструкцыі жылога памяшкання,
будаўніцтву інжынерных сетак, або толькі на ўзвядзенне
гаспадарчых памяшканняў і пабудоў;

1.5. максімальны тэрмін, на які прадастаўляецца льготны крэдыт, не
павінен перавышаць 10 гадоў. Працэнтная стаўка за карыстанне такім
крэдытам — 3 працэнты гадавых;

1.6. пагашэнне льготных крэдытаў і выплата працэнтаў за карыстанне імі
ажыццяўляюцца грамадзянамі ў роўных долях на працягу ўсяго перыяду іх
пагашэння, пачынаючы з наступнага месяца пасля завяршэння работ па
капітальнаму рамонту і рэканструкцыі жылых памяшканняў, будаўніцтву
інжынерных сетак, узвядзенню гаспадарчых памяшканняў і пабудоў, але не
пазней за адзін год пасля атрымання першай часткі льготнага крэдыту;

1.7. перавод доўгу па атрыманаму льготнаму крэдыту дапускаецца толькі на
члена сям'і крэдытаатрымальніка;

1.8. адчужэнне жылога памяшкання (шляхам продажу, дарэння або мены), на
капітальны рамонт, рэканструкцыю, будаўніцтва інжынерных сетак,
узвядзенне гаспадарчых памяшканняў, пабудоў якога прадастаўлены
льготны крэдыт, не дапускаецца да поўнага пагашэння гэтага крэдыту;

1.9. размеркаванне крэдытных рэсурсаў па абласцях у залежнасці ад
патрэбнасці ў ільготных крэдытах асобных катэгорый грамадзян,
якія маюць права на атрыманне такіх крэдытаў у адпаведнасці з гэтым
Указам, ажыццяўляецца адкрытым акцыянерным таварыствам «Ашчадны банк
«Беларусбанк» па ўзгадненню з Саветам Міністраў Рэспублікі Беларусь;

1.10. кампенсацыя адкрытаму акцыянернаму таварыству «Ашчадны банк
«Беларусбанк» страт за перыяд карыстання грамадзянамі льготнымі
крэдытамі ажыццяўляецца да пачатку тэрміну выплаты працэнтаў па гэтых
крэдытах — у памеры стаўкі рэфінансавання Нацыянальнага банка, што
склалася ў справаздачным перыядзе, павялічанай на маржу, але не
больш як 3 працэнты гадавых, а пасля надыходу тэрміну выплаты
працэнтаў па іх — як розніца паміж стаўкай рэфінансавання
Нацыянальнага банка, што склалася ў справаздачным перыядзе,
павялічанай на маржу, але не больш як 3 працэнты гадавых, і стаўкай
працэнтаў па льготных крэдытах;

1.11. уключэнне ў спісы льготнага крэдытавання грамадзян, якія не маюць
на момант такога ўключэння права на атрыманне льготнага крэдыту,
прыводзіць да накладання штрафу на службовых асоб мясцовых
выканаўчых і распарадчых органаў у памеры да 50 базавых велічынь;

1.12. прадастаўленне льготных крэдытаў грамадзянам, не ўключаным ва
ўстаноўленым парадку ў спісы льготнага крэдытавання, прыводзіць да
накладання штрафу на службовых асоб адкрытага акцыянернага таварыства
«Ашчадны банк «Беларусбанк» у памеры да 50 базавых велічынь;

1.13. вядзенне па справах аб адміністрацыйных правапарушэннях,
прадугледжаных падпунктамі 1.11 і 1.12 гэтага пункта,
ажыццяўляецца ўпаўнаважанымі службовымі асобамі органаў
Камітэта дзяржаўнага кантролю.

2\. Аблвыканкамам, адкрытаму акцыянернаму таварыству «Ашчадны банк
Беларусбанк» забяспечыць кантроль за мэтавым выкарыстаннем
крэдытных рэсурсаў, што выдзяляюцца на капітальны рамонт і
рэканструкцыю жылых памяшканняў, будаўніцтва інжынерных сетак,
узвядзенне гаспадарчых памяшканняў і пабудоў.

3\. Савету Міністраў Рэспублікі Беларусь:

3.1. забяспечваць адкрытаму акцыянернаму таварыству «Ашчадны банк
«Беларусбанк» за кошт сродкаў рэспубліканскага бюджэту
штомесячную кампенсацыю страт, звязаных з прадастаўленнем
ільготных крэдытаў грамадзянам у адпаведнасці з гэтым Указам;

3.2. у трохмесячны тэрмін:

забяспечыць прывядзенне актаў заканадаўства ў адпаведнасць з гэтым
Указам;

прыняць іншыя меры па рэалізацыі гэтага Указа.

4\. Гэты Указ уступае ў сілу з 1 сакавіка 2006 г., за выключэннем
падпункта 3.2 пункта 3 і гэтага пункта, якія ўступаюць ў сілу з
дня афіцыйнага апублікавання гэтага Указа.

Прэзідэнт Рэспублікі Беларусь А. ЛУКАШЭНКА.

7 лютага 2006 г.

г. Мінск.
