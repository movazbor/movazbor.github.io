---
layout: default
---

### Закон Рэспублікі Беларусь

****

<span class="underline"></span>

**Аб унясенні дапаўненняў і змяненняў у Закон Рэспублікі Беларусь «Аб
падаходным падатку з фізічных асоб»**

*Прыняты Палатай прадстаўнікоў 23 чэрвеня 2006 года*

Адобраны Саветам Рэспублікі 30 чэрвеня 2006 года

**Артыкул 1.** Унесці ў Закон Рэспублікі Беларусь ад 21 снежня 1991 года
«Аб падаходным падатку з фізічных асоб» у рэдакцыі Закона Рэспублікі
Беларусь ад 9 снежня 2005 года (Ведамасці Вярхоўнага Савета
Рэспублікі Беларусь, 1992 г., № 5, ст. 79; Нацыянальны рэестр
прававых актаў Рэспублікі Беларусь, 2006 г., № 6, 2/1175) наступныя
дапаўненні і змяненні:

1\. У пункце 1 артыкула 12:

дапоўніць пункт падпунктам 1.33 наступнага зместу:

«1.33. даходы (акрамя даходаў, атрыманых плацельшчыкамі ад выплатнага
адчужэння маёмасці ў сувязі з ажыццяўленнем імі прадпрымальніцкай
дзейнасці), атрыманыя плацельшчыкамі ад выплатнага адчужэння:

на працягу пяці гадоў (у тым ліку шляхам продажу, мены, рэнты) аднаго
жылога дома, адной кватэры, адной дачы, аднаго садовага доміка з
гаспадарчымі пабудовамі, аднаго гаража, аднаго зямельнага ўчастка,
якія належаць ім на праве ўласнасці, калі іншае не прадугледжана
часткай трэцяй гэтага падпункта;

на працягу каляндарнага года аднаго аўтамабіля або іншага транспартнага
сродку;

іншай маёмасці, якая належыць фізічным асобам на праве ўласнасці.

Да іншай маёмасці для мэтаў абзаца чацвёртага часткі першай гэтага
падпункта не адносяцца каштоўныя паперы і фінансавыя інструменты
тэрміновага рынку, а таксама аб'екты нерухомай маёмасці, якія не
пералічаны ў абзацы другім часткі першай гэтага падпункта, аб'екты
інтэлектуальнай уласнасці і нематэрыяльныя даброты.

Даходы, атрыманыя плацельшчыкам ад выплатнага адчужэння аднаго жылога
дома, адной кватэры, адной дачы, аднаго садовага доміка з
гаспадарчымі пабудовамі, аднаго гаража, аднаго зямельнага
ўчастка, атрыманых гэтым плацельшчыкам у выглядзе спадчыны, не
падлягаюць падаткаабкладанню (вызваляюцца ад падаткаабкладання)
незалежна ад выканання ўстаноўленай абзацам другім часткі першай
гэтага падпункта ўмовы;»;

у падпункце 1.35 слова «трэцяй» замяніць словам «чацвёртай».

2\. У падпункце 1.1 пункта 1 артыкула 15:

з часткі першай словы «у мясцовым выканаўчым і распарадчым органе»
выключыць;

пасля часткі першай дапоўніць падпункт часткай наступнага зместу:

«Права на маёмасны падатковы вылік, прадугледжаны гэтым падпунктам,
маюць плацельшчыкі, якія знаходзяцца на ўліку маючых патрэбу ў
паляпшэнні жыллёвых умоў у мясцовым выканаўчым і распарадчым
органе, іншых дзяржаўных органах і іншых дзяржаўных арганізацыях,
арганізацыях недзяржаўнай формы ўласнасці, у выпадку, калі яны былі
прызнаны маючымі патрэбу ў паляпшэнні жыллёвых умоў на падставах,
якія ўстаноўлены заканадаўчымі актамі Рэспублікі Беларусь.»;

часткі другую—шостую лічыць адпаведна часткамі трэцяй—сёмай;

абзац другі часткі чацвёртай выкласці ў наступнай рэдакцыі:

«даведкі мясцовага выканаўчага і распарадчага органа або іншага
дзяржаўнага органа і іншых дзяржаўных арганізацый, арганізацый
недзяржаўнай формы ўласнасці па месцы работы (службы), якая пацвярджае,
што плацельшчык або члены яго сям'і знаходзяцца на ўліку маючых патрэбу
ў паляпшэнні жыллёвых умоў або знаходзіліся на такім уліку на момант
заключэння крэдытнага дагавора. Форма даведкі, якая выдаецца
плацельшчыку па месцы яго работы (службы), зацвярджаецца
Міністэрствам па падатках і зборах Рэспублікі Беларусь;».

3\. Частку першую пункта 6 артыкула 18 пасля слоў «ад здачы» дапоўніць
словамі «фізічным асобам, якія не з'яўляюцца індывідуальнымі
прадпрымальнікамі,».

4\. Частку другую пункта 8 артыкула 20 пасля слоў «у мясцовых выканаўчых
і распарадчых органах» дапоўніць словамі «, іншых дзяржаўных органах і
іншых дзяржаўных арганізацыях, арганізацыях недзяржаўнай формы
ўласнасці, у выпадку, калі яны былі прызнаны маючымі патрэбу ў
паляпшэнні жыллёвых умоў па падставах, якія ўстаноўлены заканадаўчымі
актамі Рэспублікі Беларусь».

**Артыкул 2.** Гэты Закон уступае ў сілу праз дзесяць дзён пасля яго
афіцыйнага апублікавання.

Пункты 2 і 4 артыкула 1 гэтага Закона прымяняюцца да праваадносінаў,
якія ўзніклі пасля 1 студзеня 2006 года.

**Артыкул 3.** Савету Міністраў Рэспублікі Беларусь у трохмесячны тэрмін
пасля афіцыйнага апублікавання гэтага Закона:

забяспечыць перагляд рэспубліканскімі органамі дзяржаўнага кіравання,
падпарадкаванымі ўраду Рэспублікі Беларусь, іх нарматыўных прававых
актаў;

прыняць іншыя меры, неабходныя для рэалізацыі палажэнняў гэтага Закона.

**Прэзідэнт Рэспублікі Беларусь А. ЛУКАШЭНКА**

12 ліпеня 2006 года, г. Мінск.

№ 142-З
