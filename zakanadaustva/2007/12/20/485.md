---
layout: default
---

#### Дэкрэт Прэзідэнта Рэспублікі Беларусь № 9

**Аб некаторых пытаннях рэгулявання прадпрымальніцкай дзейнасці на
тэрыторыі сельскіх населеных пунктаў**

У мэтах стымулявання эканамічнага развіцця сельскіх населеных пунктаў і
ў адпаведнасці з часткай трэцяй артыкула 101 Канстытуцыі Рэспублікі
Беларусь:

1\. Устанавіць, што:

1.1. арганізацыі і індывідуальныя прадпрымальнікі, якія знаходзяцца
(пражываюць) у сельскіх населеных пунктах, пры ажыццяўленні ў гэтых,
а таксама ў іншых сельскіх населеных пунктах дзейнасці па вытворчасці
тавараў (выкананню работ, аказанню паслуг) маюць права прымяняць
парадак падаткаабкладання, выплаты абавязковых плацяжоў у бюджэт,
выдачы (унясення змяненняў і (або) дапаўненняў) спецыяльных дазволаў
(ліцэнзій) у адпаведнасці з гэтым Дэкрэтам (далей — асаблівы парадак).

Арганізацыі і індывідуальныя прадпрымальнікі, названыя ў частцы першай
гэтага падпункта, не маюць права прымяняць асаблівы парадак пры:

ажыццяўленні адначасова дзейнасці на іншай тэрыторыі;

вытворчасці падакцызных тавараў;

вытворчасці і (або) рэалізацыі ювелірных вырабаў з каштоўных металаў і
(або) каштоўных камянёў;

ажыццяўленні латарэйнай, гандлёва-пасрэдніцкай, турыстычнай (за
выключэннем аграэкатурызму), рыэлтарскай, страхавой, банкаўскай
дзейнасці, прафесійнай дзейнасці на рынку каштоўных папер, дзейнасці ў
сферы ігральнага бізнэсу, а таксама ў рамках простага таварыства і
(або) гаспадарчай групы;

1.2. арганізацыі і індывідуальныя прадпрымальнікі, якія маюць права на
прымяненне асаблівага парадку ў адпаведнасці з падпунктам 1.1 гэтага
пункта:

1.2.1. з 1 студзеня 2008 г. па 31 снежня 2012 г.:

вызваляюцца ад выплаты падатку на прыбытак, а таксама падатку на
нерухомую маёмасць з кошту аб'ектаў, якія знаходзяцца на
тэрыторыі сельскіх населеных пунктаў;

выплачваюць дзяржаўную пошліну за выдачу спецыяльнага дазволу (ліцэнзіі)
у памерах 50 працэнтаў (арганізацыі) і 25 працэнтаў (індывідуальныя
прадпрымальнікі) ад устаноўленага заканадаўствам памеру за яго
выдачу;

вызваляюцца ад выплаты дзяржаўнай пошліны за ўнясенне змяненняў і (або)
дапаўненняў у спецыяльны дазвол (ліцэнзію).

Не маюць права карыстацца льготамі, пералічанымі ў частцы першай гэтага
падпункта, арганізацыі і індывідуальныя прадпрымальнікі:

якія прымяняюць спрошчаную сістэму падаткаабкладання або падатковыя
льготы ў адпаведнасці з заканадаўчымі актамі, у тым ліку з Указам
Прэзідэнта Рэспублікі Беларусь ад 7 чэрвеня 2007 г. № 265 "Аб
Дзяржаўнай комплекснай праграме развіцця рэгіёнаў, малых і
сярэдніх гарадскіх паселішчаў на 2007—2010 гады" (Нацыянальны
рэестр прававых актаў Рэспублікі Беларусь, 2007 г.,  
№ 144, 1/8650);

якія выплачваюць адзіны падатак для вытворцаў сельскагаспадарчай
прадукцыі, адзіны падатак з індывідуальных прадпрымальнікаў і
іншых фізічных асобаў, збор за ажыццяўленне рамеснай дзейнасці;

1.2.2. пры ажыццяўленні на тэрыторыі сельскіх населеных пунктаў
дзейнасці ў галіне будаўніцтва, прамысловасці будаўнічых
матэрыялаў не праводзяць з 1 студзеня 2008 г. па 31 снежня 2010
г. адлічэнні ад сабекошту будаўнічых, у тым ліку рамонтна-будаўнічых, а
таксама спецыяльных і мантажных работ у інавацыйныя фонды, што
ўтвараюцца ў адпаведнасці з заканадаўчымі актамі.

Іншыя арганізацыі, якія ажыццяўляюць дзейнасць у галіне будаўніцтва,
прамысловасці будаўнічых матэрыялаў, таксама не праводзяць з 1
студзеня 2008 г. па 31 снежня 2010 г. адлічэнні ў названыя
інавацыйныя фонды ад сабекошту будаўнічых, у тым ліку
рамонтна-будаўнічых, а таксама спецыяльных і мантажных работ,
выкананых на тэрыторыі сельскіх населеных пунктаў для арганізацый і
індывідуальных прадпрымальнікаў, якія маюць права на прымяненне
асаблівага парадку ў адпаведнасці з падпунктам 1.1 гэтага пункта;

1.3. вызваляюцца ад абкладання ўвазнымі мытнымі пошлінамі і падаткам на
дабаўленую вартасць тэхналагічнае абсталяванне, камплектуючыя і
запасныя часткі да яго (далей — тавары), што ўвозяцца на мытную
тэрыторыю Рэспублікі Беларусь для ўнясення астатняй часткі
(павелічэння) статутнага фонду арганізацый, якія маюць права
на прымяненне асаблівага парадку ў адпаведнасці з падпунктам 1.1 гэтага
пункта. Сумарны кошт тавараў не павінен перасягаць велічыню неграшовага
ўкладу, названага ва ўстаноўчых дакументах такіх арганізацый.

Тавары павінны быць заяўлены ў мытным рэжыме свабоднага абарачэння на
тэрмін, устаноўлены заканадаўствам для фарміравання мінімальнага
памеру статутнага фонду, а пры павелічэнні мінімальнага памеру
статутнага фонду — на тэрмін, вызначаны органам кіравання
арганізацыі (заснавальнікам, удзельнікам), упаўнаважаным
прымаць рашэнне аб змяненні памеру статутнага фонду.

Умовай прадастаўлення льгот па выплаце ўвазных мытных пошлін і падатку
на дабаўленую вартасць згодна з часткай першай гэтага падпункта
з'яўляецца пацвярджэнне адпаведнага раённага (гарадскога)
выканаўчага камітэта аб тым, што ўвозімыя тавары адносяцца да
тэхналагічнага абсталявання, камплектуючых і запасных частак да гэтага
абсталявання, а арганізацыя, для ўкладу ў статутны фонд якой увозяцца
такія тавары, знаходзіцца ў сельскім населеным пункце і мае права на
прымяненне асаблівага парадку ў адпаведнасці з падпунктам 1.1 гэтага
пункта.

Пры ліквідацыі па рашэнні заснавальнікаў (удзельнікаў) або органа
юрыдычнай асобы, упаўнаважанага на тое ўстаноўчымі дакументамі,
арганізацыі, якая скарысталася льготамі згодна з часткай першай гэтага
падпункта, а таксама пры правядзенні гэтай арганізацыяй здзелак, што
прадугледжваюць пераход права ўласнасці на тавары, увезеныя з
ільготамі па выплаце мытных пошлін і падатку на дабаўленую
вартасць, або пры перадачы такіх тавараў у часовае ўладанне і
(або) карыстанне (за выключэннем перадачы іх арганізацыям, якія маюць
права на прымяненне асаблівага парадку ў адпаведнасці з падпунктам 1.1
гэтага пункта, пры ўмове ўнясення названымі арганізацыямі гэтых
тавараў ва ўстаноўленым парадку ў статутны фонд), а таксама пры
парушэнні абмежаванняў прымянення асаблівага парадку, устаноўленых у
частцы другой падпункта 1.1, частцы другой падпункта 1.2.1 гэтага
пункта, на працягу трох гадоў з дня змяшчэння тавараў пад мытны
рэжым свабоднага абарачэння падатковае абавязацельства па выплаце
мытных пошлін і падатку на дабаўленую вартасць падлягае выкананню ў
адпаведнасці з заканадаўствам;

1.4. пры парушэнні абмежаванняў прымянення асаблівага парадку,
устаноўленых у частцы другой падпункта 1.1, частцы другой
падпункта 1.2.1 гэтага пункта, арганізацыі і індывідуальныя
прадпрымальнікі ажыццяўляюць выплату падаткаў, збораў (пошлін) у
агульным парадку пачынаючы з месяца, наступнага за месяцам, у якім
дапушчаны такія парушэнні;

1.5. банкі маюць права выдаваць крэдыты арганізацыям і індывідуальным
прадпрымальнікам, якія маюць права на прымяненне асаблівага парадку ў
адпаведнасці з падпунктам 1.1 гэтага пункта і рэалізуюць інвестыцыйныя
праекты, што прайшлі ва ўстаноўленым парадку экспертызу аблвыканкама
(Мінскага гарвыканкама), у сельскіх населеных пунктах, у памеры,
эквівалентным суме не больш за 20 000 еўра, без забеспячэння
выканання абавязацельстваў па крэдытнаму дагавору, які заключаецца
банкам.

2\. Рэкамендаваць абласным Саветам дэпутатаў устанаўліваць паніжаючыя
каэфіцыенты ў памеры не больш за 0,5 да ставак адзінага падатку з
індывідуальных прадпрымальнікаў, якія маюць права на прымяненне
асаблівага парадку згодна з падпунктам 1.1 пункта 1 гэтага Дэкрэта
(за выключэннем платных паслуг насельніцтву, па якіх паніжаючыя
каэфіцыенты да ставак адзінага падатку ўстанаўліваюцца ў
адпаведнасці з заканадаўчымі актамі).

3\. У частцы першай пункта 3 Дэкрэта Прэзідэнта Рэспублікі Беларусь ад
13 ліпеня 1999 г. № 27 "Аб увядзенні адзінага падатку для вытворцаў
сельскагаспадарчай прадукцыі" (Нацыянальны рэестр прававых актаў
Рэспублікі Беларусь, 1999 г., № 54, 1/481; 2005 г., № 69, 1/6387)
словы "70 працэнтаў" замяніць словамі "50 працэнтаў".

4\. Савету Міністраў Рэспублікі Беларусь у трохмесячны тэрмін прыняць
меры па рэалізацыі гэтага Дэкрэта.

5\. Гэты Дэкрэт уступае ў сілу з 1 студзеня 2008 г., за выключэннем
пункта 4 і гэтага пункта, якія ўступаюць у сілу з дня яго
афіцыйнага апублікавання, з'яўляецца часовым і ў адпаведнасці
з часткай трэцяй артыкула 101 Канстытуцыі Рэспублікі Беларусь
прадстаўляецца на разгляд Нацыянальнага сходу Рэспублікі
Беларусь.

**Прэзідэнт Рэспублікі Беларусь А. ЛУКАШЭНКА.**

*20 снежня 2007 г.*

*г. Мінск.*
