---
layout: default
---

#### Указ Прэзідэнта Рэспублікі Беларусь № 638

**Аб некаторых мерах дзяржаўнай падтрымкі насельніцтва**

У мэтах узмацнення дзяржаўнай падтрымкі насельніцтва ў сувязі з
упарадкаваннем сацыяльных ільгот **пастанаўляю**:

1\. Дзяржаўная падтрымка насельніцтва ажыццяўляецца ў форме:

1.1. дзяржаўнай адраснай сацыяльнай дапамогі (штомесячнай сацыяльнай
дапамогі і (або) аднаразовай сацыяльнай дапамогі) на набыццё
прадуктаў харчавання, лекавых сродкаў, тэхнічных сродкаў
сацыяльнай рэабілітацыі, адзення, абутку, праязных білетаў,
школьных прылад і на іншыя патрэбы для забеспячэння нармальнай
жыццядзейнасці;

1.2. безнаяўных жыллёвых субсідый для частковай кампенсацыі платы за
карыстанне жылымі памяшканнямі, іх тэхнічнае абслугоўванне,
камунальныя паслугі (гарачае і халоднае водазабеспячэнне,
каналізацыя, газ, электрычная і цеплавая энергія, карыстанне
ліфтамі, вываз і абясшкоджванне цвёрдых бытавых адходаў) і
адлічэнняў на капітальны рамонт.

2\. Устанавіць, што:

2.1. штомесячная сацыяльная дапамога прадастаўляецца сем'ям і
грамадзянам, якія пражываюць асобна або вядуць раздзельную
гаспадарку (далей — сем'і (грамадзяне), пры ўмове, калі іх
сярэднедушавы даход па аб'ектыўных прычынах не перасягае 100
працэнтаў найбольшай велічыні бюджэту пражытковага мінімуму ў сярэднім
на душу насельніцтва, зацверджанага Урадам Рэспублікі Беларусь, за два
апошнія кварталы (далей — крытэрый патрэбнасці). Памер штомесячнай
сацыяльнай дапамогі на кожнага члена сям'і, уключаючы кожнага
студэнта (навучэнца) незалежна ад месца яго вучобы, а таксама на
грамадзяніна, які пражывае асобна або вядзе раздзельную гаспадарку, —
атрымальнікаў гэтай дапамогі складае дадатную розніцу паміж крытэрыем
патрэбнасці і сярэднедушавым даходам сям'і (грамадзяніна), вызначаным
у парадку, устаноўленым Урадам Рэспублікі Беларусь;

2.2. права на аднаразовую сацыяльную дапамогу маюць сем'і (грамадзяне),
якія апынуліся ў цяжкай жыццёвай сітуацыі\*, якая аб'ектыўна парушае іх
нармальную жыццядзейнасць, калі іх сярэднедушавы даход, што вызначаецца
ў парадку, устаноўленым Урадам Рэспублікі Беларусь, не перасягае 120
працэнтаў крытэрыю патрэбнасці. Памер аднаразовай сацыяльнай дапамогі
ўстанаўліваецца ў межах ад 50 да 500 працэнтаў крытэрыю патрэбнасці ў
залежнасці ад цяжкай жыццёвай сітуацыі, у якой знаходзіцца сям'я
(грамадзянін);

2.3. безнаяўныя жыллёвыя субсідыі прадастаўляюцца сем'ям (грамадзянам)
пры ўмове, калі сума платы за камунальныя паслугі (гарачае і халоднае
водазабеспячэнне, каналізацыя, газ, электрычная і цеплавая энергія,
карыстанне ліфтамі, вываз і абясшкоджванне цвёрдых бытавых адходаў),
вызначаная зыходзячы з устаноўленых Урадам Рэспублікі Беларусь для
разліку гэтых субсідый нормаў (нарматываў) іх спажывання, і за
карыстанне жылым памяшканнем, яго тэхнічнае абслугоўванне,
адлічэнняў на капітальны рамонт у межах 20 кв. метраў агульнай
плошчы на кожнага члена сем'і, які пражывае ў жылым памяшканні,
перасягае:

20 працэнтаў сукупнага даходу сям'і (грамадзяніна), якая пражывае (які
пражывае) у горадзе, пасёлку гарадскога тыпу;

15 працэнтаў сукупнага даходу сям'і (грамадзяніна), якая пражывае (які
пражывае) у сельскім населеным пункце.

Памер штомесячнай безнаяўнай жыллёвай субсідыі сям'і (грамадзяніну)
вызначаецца як розніца паміж сумай названай платы і сумай, што
складае адпаведна 20 і 15 працэнтаў сукупнага даходу сям'і
(грамадзяніна).

3\. Дзяржаўная падтрымка ў форме штомесячнай сацыяльнай дапамогі і
безнаяўнай жыллёвай субсідыі не назначаецца грамадзянам, якія
пражываюць асобна або вядуць раздзельную гаспадарку або ў складзе
сям'і:

якія з'яўляюцца курсантамі ваенных навучальных устаноў або ўстаноў
адукацыі Міністэрства ўнутраных спраў, Міністэрства па
надзвычайных сітуацыях і Камітэта дзяржаўнай бяспекі;

якія адбываюць пакаранне ў месцах пазбаўлення волі або знаходзяцца на
прымусовым лячэнні;

якія кампенсуюць расходы па ўтрыманню дзяцей, што знаходзяцца на
дзяржаўным забеспячэнні;

якія знаходзяцца на дзяржаўным забеспячэнні ў дзяржаўных стацыянарных
арганізацыях сацыяльнага абслугоўвання, дзіцячых інтэрнатных
установах, дзяржаўных спецыялізаваных установах для
непаўналетніх, якім патрэбна сацыяльная дапамога і
рэабілітацыя, дзіцячых дамах сямейнага тыпу, дзіцячых вёсках
(гарадках) або на дзяржаўным забеспячэнні ў дзяржаўных установах, што
забяспечваюць атрыманне прафесійна-тэхнічнай, сярэдняй спецыяльнай і
вышэйшай адукацыі, у перыяд навучання ў гэтых установах у дзённай
форме атрымання адукацыі, у тым ліку на падрыхтоўчых аддзяленнях;

якія з'яўляюцца непрацуючымі працаздольнымі асобамі, не зарэгістраванымі
ў камітэце па працы, занятасці і сацыяльнай абароне Мінскага гарадскога
выканаўчага камітэта, упраўленні (аддзеле) па працы, занятасці і
сацыяльнай абароне гарадскога (раённага) выканаўчага камітэта ў
якасці беспрацоўных (акрамя асобаў, якія ажыццяўляюць догляд дзіцяці
ва ўзросце да 3 гадоў, дзіцяці-інваліда ва ўзросце да 18 гадоў,
інваліда І групы або асобы, якая дасягнула  
80-гадовага ўзросту, а таксама дзіцяці ва ўзросце да 18 гадоў,
інфіцыраванага вірусам імунадэфіцыту чалавека);

якія з'яўляюцца непрацуючымі працаздольнымі асобамі, зарэгістраванымі ў
камітэце па працы, занятасці і сацыяльнай абароне Мінскага гарадскога
выканаўчага камітэта, упраўленні (аддзеле) па працы, занятасці і
сацыяльнай абароне гарадскога (раённага) выканаўчага камітэта ў
якасці беспрацоўных, але не выконваюць патрабаванняў заканадаўства аб
занятасці насельніцтва;

якія з'яўляюцца непрацуючымі працаздольнымі асобамі, зарэгістраванымі ў
камітэце па працы, занятасці і сацыяльнай абароне Мін-скага гарадскога
выканаўчага камітэта, упраўленні (аддзеле) па працы, занятасці і
сацыяльнай абароне гарадскога (раённага) выканаўчага камітэта ў
якасці беспрацоўных менш як тры месяцы на дату звароту па дзяржаўную
патрымку. Названы тэрмін не прымяняецца да асобаў, зарэгістраваных у
органе па працы, занятасці і сацыяльнай абароне на працягу месяца
пасля:

звальнення з работы (службы) у выпадку ліквідацыі арганізацыі, спынення
дзейнасці індывідуальнага прадпрымальніка, скарачэння колькасці або
штату работнікаў;

дасягнення дзіцем узросту 3 гадоў, дзіцем-інвалідам і дзіцем,
інфіцыраваным вірусам імунадэфіцыту чалавека, узросту 18
гадоў;

звальнення з воінскай службы;

завяршэння работы па праграме часовай занятасці або сезоннай работы;

завяршэння навучання ва ўстанове адукацыі;

вызвалення з месцаў пазбаўлення волі;

атрымання статусу бежанца або прадастаўлення прытулку;

змены месца жыхарства.

Дзяржаўная падтрымка ў форме штомесячнай сацыяльнай дапамогі і
безнаяўнай жыллёвай субсідыі, акрамя выпадкаў, прадугледжаных
у частцы першай гэтага пункта, не прадастаўляецца таксама сям'і
(грамадзяніну), калі член сям'і (грамадзянін):

мае ў прыватнай уласнасці больш за адно жылое памяшканне (кватэру);

здае па дагавору найму (паднайму) жылое памяшканне;

здае па дагавору арэнды іншую нерухомую маёмасць (дачу, гараж);

з'яўляецца ўласнікам маёмасці прыватнага ўнітарнага прадпрыемства,
месцам дзяржаўнай рэгістрацыі (месцам знаходжання) якога
з'яўляецца жылое памяшканне, у якім пражывае сям'я
(грамадзянін);

ажыццяўляў за кошт уласных сродкаў выязны турызм на працягу апошніх
дванаццаці месяцаў перад датай звароту за назначэннем штомесячнай
сацыяльнай дапамогі;

вучыцца ва ўстанове адукацыі за кошт уласных сродкаў;

мае зямельны ўчастак для вядзення асабістай падсобнай гаспадаркі або
калектыўнага садоўніцтва, але не выкарыстоўвае яго для атрымання
сельскагаспадарчай прадукцыі (акрамя адзінокіх інвалідаў I, II групы
і грамадзян, якія дасягнулі 70-гадовага ўзросту).

4\. Кіраўнікі дзяржаўных устаноў, якія забяспечваюць атрыманне
прафесійна-тэхнічнай, сярэдняй спецыяльнай і вышэйшай
адукацыі, могуць аказваць матэрыяльную дапамогу на праезд
навучэнцам і студэнтам, якія маюць у гэтым патрэбу (незалежна ад
прадастаўлення ім дзяржаўнай падтрымкі ў складзе сям'і ў адпаведнасці з
пунктам 2 гэтага Указа), у парадку, устаноўленым Урадам Рэспублікі
Беларусь:

якія вучацца за кошт рэспубліканскага і (або) мясцовых бюджэтаў, — са
сродкаў, што выдзяляюцца на стыпендыяльнае забеспячэнне і
накіроўваюцца на аказанне ім матэрыяльнай дапамогі, што
атрымліваюцца ад пазабюджэтнай дзейнасці, а таксама з іншых крыніц,
не забароненых заканадаўствам;

якія вучацца на платнай аснове, — са сродкаў, што атрымліваюцца ад
пазабюджэтнай дзейнасці, а таксама з іншых крыніц, не забароненых
заканадаўствам.

5\. Дзяржаўная падтрымка насельніцтва, прадугледжаная гэтым Указам, не
абкладаецца падаходным падаткам.

6\. Службовыя асобы мясцовых выканаўчых і распарадчых органаў, іншых
арганізацый нясуць дысцыплінарную адказнасць у адпаведнасці з
заканадаўствам аб працы аж да вызвалення ад займаемай пасады і
адміністрацыйную адказнасць у адпаведнасці з заканадаўствам аб
зваротах грамадзян за валакіту, бюракратызм, парушэнне парадку і
тэрмінаў разгляду заяў грамадзян, у тым ліку за патрабаванне ў
грамадзян залішніх дакументаў для прадастаўлення дзяржаўнай
адраснай сацыяльнай дапамогі і безнаяўных жыллёвых субсідый,
невыкананне іншых патрабаванняў гэтага Указа пры вырашэнні
пытання аб прадастаўленні дзяржаўнай падтрымкі сем'ям
(грамадзянам).

7\. Сем'і (грамадзяне) нясуць адказнасць за дакладнасць звестак аб
даходах і маёмасці, што належыць членам сем'і (грамадзяніну) на
праве ўласнасці, а таксама звестак аб змяненні складу сям'і і іншых
даных, што прадстаўляюцца ў мясцовыя выканаўчыя і распарадчыя органы і
іншыя арганізацыі, якія ажыццяўляюць у адпаведнасці з гэтым Указам
назначэнне і выплату дзяржаўнай адраснай сацыяльнай дапамогі і
безнаяўных жыллёвых субсідый.

У выпадку наўмыснага ўтойвання названых звестак (прадстаўлення
недакладных звестак) сем'і (грамадзяне) пазбаўляюцца права на
зварот за дзяржаўнай падтрымкай і атрыманне такой падтрымкі,
устаноўленай гэтым Указам.

8\. Зацвердзіць прыкладзеныя:

Палажэнне аб парадку прадастаўлення дзяржаўнай адраснай сацыяльнай
дапамогі;

Палажэнне аб парадку прадастаўлення безнаяўных жыллёвых субсідый.

9\. Мясцовым выканаўчым і распарадчым органам, іншым арганізацыям, якія
ажыццяўляюць у адпаведнасці з гэтым Указам назначэнне і выплату
дзяржаўнай адраснай сацыяльнай дапамогі і безнаяўных жыллёвых
субсідый, даваць растлумачэнні сем'ям (грамадзянам) аб парадку і
ўмовах назначэння і выплаты дзяржаўнай падтрымкі, вызначанай у
гэтым Указе.

10\. Савету Міністраў Рэспублікі Беларусь:

пры фарміраванні бюджэту на чарговы бюджэтны (фінансавы) год
прадугледжваць дадатковыя сродкі на стыпендыяльнае
забеспячэнне для аказання матэрыяльнай дапамогі на праезд
студэнтам і навучэнцам, якія маюць у гэтым патрэбу;

у трохмесячны тэрмін забяспечыць прывядзенне актаў заканадаўства ў
адпаведнасць з гэтым Указам і прыняць іншыя меры па яго
рэалізацыі.

11\. Кантроль за выкананнем гэтага Указа ўскласці на Савет Міністраў
Рэспублікі Беларусь.

12\. Гэты Указ уступае ў сілу з дня ўступлення ў сілу Закона Рэспублікі
Беларусь ад 14 чэрвеня 2007 года "Аб дзяржаўных сацыяльных ільготах,
правах і гарантыях для асобных катэгорый грамадзян" (Нацыянальны
рэестр прававых актаў Рэспублікі Беларусь, 2007 г., № 147, 2/1336),
за выключэннем пункта 10 і гэтага пункта, якія ўступаюць у сілу з дня
афіцыйнага апублікавання Указа.

**ПрэзідэнтРэспублікі Беларусь А. ЛУКАШЭНКА.**

*14 снежня 2007 г., г. Мінск.*

*\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_*

*\* Для мэтаў гэтага Указа пад цяжкай жыццёвай сітуацыяй разумеюцца
абставіны, складаныя для самастойнага вырашэння (поўная
непрацаздольнасць па прычыне ўзросту або інваліднасці,
няздольнасць да самаабслугоўвання ў сувязі з хваробай, патрэбнасць
у тэхнічных сродках сацыяльнай рэабілітацыі, стыхійныя бедствы,
катастрофы, пажары і іншыя абставіны).*
