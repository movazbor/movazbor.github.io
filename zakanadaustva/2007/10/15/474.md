---
layout: default
---

#### Указ Прэзідэнта Рэспублікі Беларусь № 504

**Аб некаторых мерах па ўпарадкаванню здзелак па адчужэнню  
транспартных сродкаў**

У мэтах упарадкавання здзелак па адчужэнню транспартных сродкаў і
належнага забеспячэння правоў грамадзян пры іх ажыццяўленні:

1\. Устанавіць, што:

1.1. на тэрыторыі Рэспублікі Беларусь здзелкі па адчужэнню транспартных
сродкаў, падлеглых дзяржаўнай рэгістрацыі і дзяржаўнаму ўліку ў
адпаведнасці з заканадаўствам, якія заключаюцца паміж фізічнымі
асобамі, а таксама здзелкі па адчужэнню фізічнымі асобамі такіх
транспартных сродкаў юрыдычным асобам або індывідуальным
прадпрымальнікам павінны ажыццяўляцца ў простай пісьмовай форме
шляхам складання дагавораў з улікам патрабаванняў гэтага Указа;

1.2. дагаворы куплі-продажу, мены, дарэння транспартных сродкаў (далей —
дагаворы), якія заключаюцца ў адпаведнасці з падпунктам 1.1 гэтага
пункта, складаюцца ў трох экзэмплярах, уступаюць у сілу з дня іх
рэгістрацыі ў рэгістрацыйных або рэгістрацыйна-экзаменацыйных
падраздзяленнях Дзяржаўнай аўтамабільнай інспекцыі Міністэрства
ўнутраных спраў (далей — рэгістрацыйныя падраздзяленні) у парадку,
устаноўленым Саветам Міністраў Рэспублікі Беларусь, з
прастаўленнем адзнакі аб праведзенай рэгістрацыі на кожным
экзэмпляры. Адзін экзэмпляр дагавора застаецца ў фізічнай асобы, якая
адчужае транспартны сродак, другі — у фізічнай асобы, індывідуальнага
прадпрымальніка або юрыдычнай асобы, якая набывае гэты транспартны
сродак, трэці — у рэгістрацыйным падраздзяленні.

За рэгістрацыю дагавораў плата не спаганяецца.

Формы тыпавых дагавораў зацвярджаюцца Міністэрствам унутраных спраў
сумесна з Міністэрствам юстыцыі.

У выпадку, калі транспартны сродак не быў зняты з дзяржаўнага ўліку да
ажыццяўлення здзелкі па яго адчужэнню, адначасова з рэгістрацыяй
дагавораў ажыццяўляецца зняцце транспартнага сродку з дзяржаўнага
ўліку ў рэгістрацыйным падраздзяленні па месцы яго дзяржаўнай
рэгістрацыі;

1.3. фізічныя асобы, індывідуальныя прадпрымальнікі або юрыдычныя асобы,
якія набылі транспартныя сродкі на падставе дагавора, абавязаны
паставіць іх на дзяржаўны ўлік не пазней як за дзесяць дзён з
даты рэгістрацыі дагавора ў рэгістрацыйным падраздзяленні ў
адпаведнасці з падпунктам 1.2 гэтага пункта. Далейшае
адчужэнне транспартных сродкаў фізічнымі асобамі,
індывідуальнымі прадпрымальнікамі або юрыдычнымі асобамі,
за выключэннем індывідуальных прадпрымальнікаў і юрыдычных асобаў, якія
ажыццяўляюць гандаль транспартнымі сродкамі, без іх пастаноўкі на
дзяржаўны ўлік не дапускаецца;

1.4. пры адчужэнні юрыдычнымі асобамі і індывідуальнымі
прадпрымальнікамі (далей — суб'екты гандлю) на падставе
дагавора рознічнай куплі-продажу транспартных сродкаў з рабочым аб'ёмам
рухавіка 50 кубічных сантыметраў і больш і максімальнай канструктыўнай
скорасцю больш як 50 кіламетраў у гадзіну, прычэпаў да іх, акрамя
бакавых прычэпаў да матацыклаў, а таксама кузаваў, кабін, шасі,
рам (далей — транспартныя сродкі) гэтымі суб'ектамі гандлю выдаецца
пакупніку, калі іншае не ўстаноўлена Прэзідэнтам Рэспублікі Беларусь,
рахунак-даведка, якая з'яўляецца дакументам, што пацвярджае заключэнне
такога дагавора;

1.5. афармленне рахункаў-даведак суб'ектамі гандлю з'яўляецца паслугай,
звязанай з продажам транспартных сродкаў, і як асобны від
прадпрымальніцкай дзейнасці ажыццяўляцца не можа;

1.6. колькасць аформленых суб'ектам гандлю рахункаў-даведак павінна
адпавядаць колькасці прададзеных ім транспартных сродкаў;

1.7. бланк рахунка-даведкі з'яўляецца бланкам строгай справаздачнасці.

Узоры і кошт бланка рахунка-даведкі зацвярджаюцца Міністэрствам
фінансаў.

Міністэрства фінансаў забяспечвае выраб бланкаў рахункаў-даведак і іх
рэалізацыю па заяўках суб'ектаў гандлю.

Фінансаванне вырабу бланкаў рахункаў-даведак ажыццяўляецца за кошт
сродкаў рэспубліканскага бюджэту, прадугледжаных Міністэрству
фінансаў на іншыя расходы, не аднесеныя да іншых падраздзелаў.

Сродкі ад рэалізацыі бланкаў рахункаў-даведак залічваюцца ў
рэспубліканскі бюджэт;

1.8. кошт выкарыстаных суб'ектамі гандлю бланкаў рахункаў-даведак
уключаецца ў сабекошт прадукцыі, тавараў (работ, паслуг) і ў
затраты на вытворчасць і рэалізацыю прадукцыі, тавараў (работ,
паслуг), якія ўлічваюцца пры падаткаабкладанні.

Набытыя суб'ектамі гандлю бланкі рахункаў-даведак не падлягаюць
адчужэнню іншым асобам.

Кошт набытых суб'ектамі гандлю бланкаў рахункаў-даведак не кампенсуецца.

2\. Дзеянне пункта 1 гэтага Указа не распаўсюджваецца на здзелкі па
адчужэнню транспартных сродкаў, заключаныя да ўступлення ў сілу
гэтага Указа.

3\. Аблвыканкамам, Мінскаму гарвыканкаму прыняць меры па забеспячэнню
магчымасці выплаты падаткаў, збораў (пошлін), звязаных з адчужэннем
(набыццём) транспартнага сродку, устаноўленых на дзень яго дзяржаўнай
рэгістрацыі, і заключэння дагавораў абавязковага страхавання
грамадзянскай адказнасці ўладальнікаў транспартных сродкаў у
будынках, збудаваннях, занятых рэгістрацыйным падраздзяленнем, або ў
непасрэднай блізкасці ад гэтых будынкаў, збудаванняў.

4\. Савету Міністраў Рэспублікі Беларусь:

устанавіць парадак рэгістрацыі дагавораў куплі-продажу, мены, дарэння
транспартных сродкаў, заключаных у адпаведнасці з гэтым Указам;

забяспечыць прывядзенне актаў заканадаўства ў адпаведнасці з гэтым
Указам і прыняць іншыя меры па яго рэалізацыі.

5\. Міністэрству ўнутраных спраў сумесна з Міністэрствам юстыцыі
зацвердзіць формы тыпавых дагавораў куплі-продажу, мены, дарэння
транспартнага сродку згодна з часткай трэцяй падпункта 1.2 пункта 1
гэтага Указа.

6\. Гэты Указ уступае ў сілу праз 30 дзён пасля яго афіцыйнага
апублікавання, за выключэннем пунктаў 3—5 і гэтага пункта,
якія ўступаюць у сілу з дня афіцыйнага апублікавання Указа.

**Прэзідэнт Рэспублікі Беларусь А. ЛУКАШЭНКА.**

15 кастрычніка 2007 г. г. Мінск.

** **
