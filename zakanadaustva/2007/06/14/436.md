---
layout: default
---

### Дырэктыва Прэзідэнта Рэспублікі Беларусь № 3

****

<span class="underline"></span>

**Эканомія і беражлівасць — галоўныя фактары эканамічнай бяспекі
дзяржавы**

У Рэспубліцы Беларусь за апошняе дзесяцігоддзе створана эфектыўная
эканоміка, якая дынамічна развіваецца, арыентаваная на няўхільны
рост дабрабыту і павышэнне якасці жыцця грамадзян, абарону іх
матэрыяльных, сацыяльных і культурных інтарэсаў.

Паслядоўна ажыццяўляецца курс на інавацыйнае развіццё краіны. За гады
незалежнасці сфарміравана сучасная сацыяльная інфраструктура.

У рэспубліцы, якая засталася пасля распаду Савецкага Саюза без крыніц
энергетычных і сыравінных рэсурсаў, праведзена вялікая работа па
ўкараненню энерга- і рэсурсазберагальных тэхналогій.

У выніку ў 1997—2006 гадах прырост валавога ўнутранага прадукту
забяспечаны практычна без павелічэння спажывання
паліўна-энергетычных рэсурсаў. Гэта ў комплексе з іншымі
мерамі дало магчымасць мінімізаваць адмоўныя вынікі для эканомікі
павышэння цэн на нафту і газ, а галоўнае — не дапусціць падзення
жыццёвага ўзроўню нашага народа.

Разам з тым у краіне не створана цэласная сістэма эканоміі матэрыяльных
рэсурсаў, што зніжае канкурэнтаздольнасць эканомікі, эфектыўнасць
выкарыстання ўсіх відаў паліва, энергіі, сыравіны, матэрыялаў і
абсталявання.

Энергаёмістасць валавога ўнутранага прадукту ў нас у паўтара-два разы
вышэйшая, чым у развітых дзяржавах з падобнымі кліматычнымі ўмовамі і
структурай эканомікі. Высокая і матэрыялаёмістасць айчыннай прадукцыі.
Недастаткова поўна выкарыстоўваюцца другасныя рэсурсы і адходы
вытворчасці.

Не зжыты безгаспадарчасць і марнатраўства. Кіраўнікі органаў дзяржаўнага
кіравання і іншых арганізацый не ажыццяўляюць належнага кантролю за
беражлівым захоўваннем і рацыянальным выкарыстаннем
паліўна-энергетычных і матэрыяльных рэсурсаў, не заўсёды
выяўляюць рэзервы па зніжэнню энерга- і матэрыялаёмістасці вытворчасці.

На нізкім узроўні вядзецца работа па прыцягненню ў гаспадарчы абарот
аднаўляльных крыніц энергіі: лесу, вады, ветру, падземнага цяпла,
сонечнай энергіі і іншых.

У той жа час бяздумныя, часам бяздушныя адносіны да прыроды наносяць ёй
незаменны ўрон, што немінуча адаб'ецца на якасці жыцця наступных
пакаленняў.

Эканомнае расходаванне цяпла, электраэнергіі, прыроднага газу, вады і
іншых рэсурсаў не стала нормай жыцця для кожнай беларускай сям'і,
кожнага чалавека.

Не выкаранены факты вандалізму ў пад'ездах, ліфтах, на лесвічных
пляцоўках шматкватэрных жылых дамоў, прыдамавых тэрыторыях і
дзіцячых пляцоўках, у іншых грамадскіх месцах і на транспарце. Як
вынік, дзяржава нясе велізарныя непрадукцыйныя расходы па падтрыманню
ў належным стане аб'ектаў жыллёва-камунальнай гаспадаркі і сацыяльнай
сферы.

У мэтах умацавання эканамічнай бяспекі дзяржавы:

1\. Забяспечыць энергетычную бяспеку і энергетычную незалежнасць краіны.
Для гэтага:

1.1. кіраўнікам дзяржаўных органаў усіх узроўняў кіравання арганізаваць
жорсткі кантроль за рацыянальным выкарыстаннем паліўна-энергетычных і
матэрыяльных рэсурсаў, зніжэннем удзельных матэрыяльных затрат на
адзінку выпускаемай прадукцыі пры адначасовым росце вытворчасці і
яе мадэрнізацыі;

1.2. Савету Міністраў Рэспублікі Беларусь:

1.2.1. забяспечыць у 2007—2010 гадах і на перспектыву поўнае і надзейнае
забеспячэнне насельніцтва і эканомікі энергарэсурсамі па эканамічна
абгрунтаваных цэнах (тарыфах), зніжэнне рызык і недапушчэнне
крызісных сітуацый у энергазабеспячэнні краіны;

1.2.2. прыняць вычарпальныя меры па заключэнню пачынаючы з 2007 года
доўгатэрміновых пагадненняў аб пастаўках у Рэспубліку Беларусь
паліўна-энергетычных рэсурсаў і ажыццяўленню гэтых паставак,
прадугледзеўшы дыверсіфікацыю гэтых рэсурсаў не менш як на 20
працэнтаў пры ўмове эканамічнай і экалагічнай мэтазгоднасці;

1.2.3. да 1 жніўня 2007 г. стварыць рэспубліканскую міжведамасную
камісію па кантролю за эканоміяй і рацыянальным выкарыстаннем
паліўна-энергетычных і матэрыяльных рэсурсаў, забяспечыць стварэнне
аналагічных галіновых, абласных, гарадскіх, раённых і пастаянна дзеючых
у арганізацыях камісій, стварыць інстытут пазаштатных інспектараў па
нагляду за эфектыўным выкарыстаннем рэсурсаў;

1.2.4. сумесна з аблвыканкамамі і Мінскім гарвыканкамам у 2007 годзе і ў
наступныя гады актывізаваць продаж ва ўстаноўленым парадку маёмасных
комплексаў неэфектыўна працуючых малых і сярэдніх дзяржаўных
арганізацый, не завершаных будаўніцтвам аб'ектаў з перавышэннем
нарматыўнага тэрміну будаўніцтва больш за два гады, а таксама долей
дзяржавы ў статутных фондах стратных гаспадарчых таварыстваў;

1.3. Савету Міністраў Рэспублікі Беларусь і Нацыянальнай акадэміі навук
Беларусі:

1.3.1. унесці Кіраўніку дзяржавы праект удакладненай Канцэпцыі
энергетычнай бяспекі і павышэння энергетычнай незалежнасці
Рэспублікі Беларусь, прадугледзеўшы ў ім:

зніжэнне энергаёмістасці валавога ўнутранага прадукту ў 2010 годзе не
менш як на 31 працэнт, у 2015 годзе не менш як на 50 працэнтаў, у
2020 годзе не менш як на 60 працэнтаў да ўзроўню 2005 года;

забеспячэнне ў 2012 годзе не менш як 25 працэнтаў аб'ёму вытворчасці
электрычнай і цеплавой энергіі за кошт выкарыстання мясцовых відаў
паліва, другасных энергетычных рэсурсаў і альтэрнатыўных крыніц
энергіі і ў 2015 годзе ўвядзенне ў паліўны баланс бурых вуглёў
беларускіх радовішчаў;

дыверсіфікацыю паставак у рэспубліку нафты, прыроднага газу,
электраэнергіі, вугалю і ядзернага паліва, якая забяспечвае
пачынаючы з 2020 года імпарт з адной краіны—пастаўшчыка не больш як 65
працэнтаў аб'ёму спажывальных энергарэсурсаў;

актывізацыю работы па будаўніцтву АЭС, працуючых на вугалі ЦЭС, ГЭС
малой і сярэдняй магутнасці, міні-ЦЭЦ, а таксама вытворчасцяў па
выпуску біяпаліва, ветраэнергетычных установак, біягазавых
комплексаў, установак, якія выкарыстоўваюць энергію цвёрдых
камунальных і іншых адходаў;

рэканструкцыю дзеючых і будаўніцтва новых падземных сховішчаў прыроднага
газу, нафта- і мазутасховішчаў;

змяншэнне затрат на вытворчасць энергарэсурсаў за кошт прымянення
энергазберагальных тэхналогій і абсталявання, а таксама
скарачэнне страт пры здабычы, перапрацоўцы, транспарціроўцы і
рэалізацыі прадукцыі паліўна-энергетычнага комплексу;

1.3.2. у III квартале 2007 г. прадставіць Прэзідэнту Рэспублікі Беларусь
праект удакладненай Дзяржаўнай комплекснай праграмы мадэрнізацыі
асноўных вытворчых фондаў Беларускай энергетычнай сістэмы,
энергазберажэння і павелічэння долі выкарыстання ў рэспубліцы
ўласных паліўна-энергетычных рэсурсаў у 2006—2010 гадах;

1.4. Савету Міністраў Рэспублікі Беларусь, іншым дзяржаўным органам і
іншым дзяржаўным арганізацыям у 2007 годзе і ў наступныя гады
забяспечыць эканомію валютных сродкаў за кошт актывізацыі
імпартазамяшчэння, істотнага скарачэння імпарту прамысловай і
сельскагаспадарчай прадукцыі, аналагічнай той, што вырабляецца ў
Рэспубліцы Беларусь.

2\. Прыняць кардынальныя меры па эканоміі і беражліваму выкарыстанню
паліўна-энергетычных і матэрыяльных рэсурсаў ва ўсіх сферах
вытворчасці і ў жыллёва-камунальнай гаспадарцы, а менавіта:

2.1. Савету Міністраў Рэспублікі Беларусь вызначыць і давесці дзяржаўным
органам і іншым дзяржаўным арганізацыям паказчыкі па эканоміі рэсурсаў
на 2007 год, даводзіць ім такія паказчыкі штогод;

2.2. рэспубліканскім органам дзяржаўнага кіравання і іншым дзяржаўным
арганізацыям, падпарадкаваным Ураду Рэспублікі Беларусь, Кіраўніцтву
справамі Прэзідэнта Рэспублікі Беларусь, Нацыянальнай акадэміі навук
Беларусі, Нацыянальнаму банку, мясцовым выканаўчым і распарадчым
органам да 1 верасня 2007 г. забяспечыць:

2.2.1. разгляд на пасяджэннях адпаведных калегіяльных органаў пытанняў
узмацнення рэжыму эканоміі і рацыянальнага выкарыстання рэсурсаў,
зацвердзіўшы галіновыя (па сферах дзейнасці), абласныя, гарадскія і
раённыя праграмы мераў па эканоміі і рацыянальнаму выкарыстанню
паліўна-энергетычных і матэрыяльных рэсурсаў, а таксама грашовых
сродкаў;

2.2.2. распрацоўку і ажыццяўленне ў 2007 годзе і ў наступныя гады
падпарадкаванымі арганізацыямі (арганізацыямі, што ўваходзяць у
іх склад) канкрэтных мераў па зніжэнню энерга- і матэрыяла-ёмістасці
вытворчасці, змяншэнню адходаў, страт сыравіны і матэрыялаў на ўсіх
стадыях іх апрацоўкі, захоўвання і транспарціроўкі, больш поўнаму
выкарыстанню ў вытворчасці другасных рэсурсаў;

2.2.3. давядзенне дзяржаўным арганізацыям і гаспадарчым таварыствам,
адносна якіх дзяржава, валодаючы долямі (акцыямі) у іх статутных
фондах, можа вызначаць рашэнні, прымаемыя гэтымі таварыствамі,
канкрэтных паказчыкаў па эканоміі рэсурсаў на 2007 год. Даводзіць
ім такія паказчыкі штогод;

2.3. Савету Міністраў Рэспублікі Беларусь, аблвыканкамам і Мін-скаму
гарвыканкаму:

2.3.1. да 1 лістапада 2007 г:

стварыць новыя і ўмацаваць кваліфікаванымі кадрамі існуючыя службы па
нарміраванню паліўна-энергетычных і матэрыяльных рэсурсаў;

увесці ў бізнэс-планы развіцця арганізацый раздзел «Энергазберажэнне»,
які прадугледжвае зніжэнне энергаёмістасці выпускаемай прадукцыі,
максімальнае выкарыстанне мясцовых відаў паліва, уключаючы
другасныя энергарэсурсы;

2.3.2. пры назначэнні на пасады кіраўнікоў арганізацый у якасці аднаго з
галоўных крытэрыяў ацэнкі іх прафесійных якасцяў лічыць здольнасць да
стратэгічнага мыслення, прыняцця нестандартных рашэнняў, накіраваных
на павышэнне эфектыўнасці вытворчасці, у тым ліку за кошт зніжэння
выдаткаў і эканоміі паліўна-энергетычных і матэрыяльных рэсурсаў;

2.4. аблвыканкамам і Мінскаму гарвыканкаму забяспечыць:

2.4.1. у 2008 годзе перавод кацельняў, размешчаных у населеных пунктах з
колькасцю насельніцтва да 20 тыс. чалавек (за выключэннем раёнаў, што
пацярпелі ад аварыі на Чарнобыльскай АЭС) і працуючых на топачным
мазуце, на выкарыстанне ў асноўным мясцовых відаў паліва;

2.4.2. у 2007— 2009 гадах замену з улікам тэхналагічнай і эканамічнай
мэтазгоднасці электракацельняў і электранагравальнікаў на
катлаагрэгаты і воданагравальнікі, што працуюць пераважна на
мясцовых відах паліва;

2.4.3. да 2010 года цеплазабеспячэнне аднакватэрных і блакіраваных жылых
дамоў за кошт устаноўкі ў іх індывідуальных устройстваў для ацяплення і
гарачага водазабеспячэння — пры аптымізацыі схем цеплазабеспячэння
населеных пунктаў, якія маюць цэнтралізаванае вода- і
газазабеспячэнне жыллёвага фонду;

2.4.4. сумесна з Міністэрствам жыллёва-камунальнай гаспадаркі:

аснашчэнне ў 2007—2008 гадах усіх кватэр (індывідуальных дамоў)
прыборамі індывідуальнага ўліку расходу халоднай і гарачай вады
за кошт сродкаў грамадзян, крэдытных рэсурсаў і ўласных сродкаў
арганізацый жыллёва-камунальнай гаспадаркі;

штогадовае выкарыстанне ў жыллёва-камунальным сектары да 2012 года
мясцовых відаў паліва для патрэб ацяплення і гарачага
водазабеспячэння не менш як 900 тыс. тон (умоўнага паліва);

2.4.5. сумесна з іншымі дзяржаўнымі органамі і іншымі арганізацыямі
водпуск штогод у міжацяпляльны перыяд пачынаючы з 2007 года гарачай
вады спажыўцам у раённых цэнтрах, гарадскіх пасёлках і сельскай
мясцовасці (акрамя раёнаў, што пацярпелі ад аварыі на
Чарнобыльскай АЭС) з пераважным выкарыстаннем мясцовых відаў
паліва і ўстаноўкай бакаў-акумулятараў.

3\. Паскорыць тэхнічнае перааснашчэнне і мадэрнізацыю вытворчасці на
аснове ўкаранення энерга- і рэсурсазберагальных тэхналогій і
тэхнікі. У сувязі з гэтым:

3.1. Савету Міністраў Рэспублікі Беларусь:

3.1.1. актывізаваць прыцягненне замежных інвестыцый для тэхнічнага
перааснашчэння і мадэрнізацыі асноўных вытворчых сродкаў,
укаранення энерга- і рэсурсазберагальных тэхналогій. У
2007—2008 гадах з улікам інтарэсаў дзяржавы прыняць вычарпальныя меры
па павышэнню адкрытасці і прывабнасці эканомікі краіны для прыватнага
капіталу, усебаковаму развіццю прыватнай ініцыятывы;

3.1.2. з удзелам аблвыканкамаў да 1 кастрычніка 2007 г. зацвердзіць
рэспубліканскую праграму па пераўтварэнню кацельняў у міні-ЦЭЦ з
улікам эканамічнай мэтазгоднасці;

3.1.3. пачынаючы з 2007 года арганізаваць пераход на энергаэфектыўны
метад праектавання і будаўніцтва будынкаў, шырокае прымяненне пры
гэтым айчынных энерга- і рэсурсазберагальных канструктыўных
элементаў, матэрыялаў і энергазберагальных інжынерных сістэм;

3.1.4. сумесна з аблвыканкамамі і Мінскім гарвыканкамам забяспечыць
абследаванне шматкватэрных дамоў жыллёвага фонду і па выніках да 1
студзеня 2008 г. распрацаваць першачарговыя меры па прывядзенню іх
цеплатэхнічных характарыстык у адпаведнасць з патрабаваннямі
тэхнічных нарматыўных прававых актаў;

3.2. рэспубліканскім органам дзяржаўнага кіравання і іншым дзяржаўным
арганізацыям падначаленым Ураду Рэспублікі Беларусь, мясцовым
выканаўчым і распарадчым органам у 2007—2010 гадах забяспечыць:

3.2.1. распрацоўку і рэалізацыю інавацыйных і інвестыцыйных праектаў,
арыентаваных на апераджальнае развіццё вытворчасцяў з малой энерга-,
і матэрыялаёмістасцю, а таксама на пашырэнне сферы паслуг;

3.2.2. прыняцце мераў па тэхнічнаму і тэхналагічнаму перааснашчэнню
арганізацый, у тым ліку перапрацоўчых арганізацый аграпрамысловага
комплексу, размешчаных у малых і сярэдніх гарадскіх пасяленнях, у мэтах
комплекснай перапрацоўкі сельскагаспадарчай сыравіны, максімальнага
выкарыстання адходаў вытворчасці, уключаючы стварэнне на іх аснове
вытворчасцяў па атрыманню паліва;

3.2.3. мадэрнізацыю сістэм ацяплення вытворчых памяшканняў з
выкарыстаннем прагрэсіўных энергаэфектыўных тэхналогій,
замену састарэлага абсталявання на сучаснае энергазберагальнае.

4\. Павысіць эфектыўнасць навукова-тэхнічнай і інавацыйнай дзейнасці.
Даручыць:

4.1. Савету Міністраў Рэспублікі Беларусь і Нацыянальнай акадэміі навук
Беларусі забяспечыць:

4.1.1. распрацоўку і да 1 лістапада 2007 г. зацвярджэнне праграмы
тэхнічнага перааснашчэння і мадэрнізацыі ліцейных, тэрмічных,
гальванічных і іншых энергаёмістых вытворчасцяў на 2007—2010 гады,
прыняць меры па яе рэалізацыі;

4.1.2. сумесна з аблвыканкамамі падрыхтоўку да 1 снежня 2007 г.
прадстаўлення Прэзідэнту Рэспублікі Беларусь праекта дзяржаўнай
праграмы «Торф»;

4.1.3. у 2007—2010 гадах:

распрацоўку энерга-, і рэсурса- зберагальных тэхналогій здабычы,
вытворчасці, пераўтварэння, транспарціроўкі і комплекснага
выкарыстання паліўна-энергетычных і матэрыяльных рэсурсаў,
уключаючы бурыя вуглі і іншыя мясцовыя рэсурсы;

укараненне перадавых тэхналогій і абсталявання, якія забяспечваюць
максімальна магчымую здабычу карысных выкапняў і комплекснае
засваенне іх радовішчаў;

перыядычнае энергетычнае абследаванне арганізацый для выяўлення рэзерваў
эканоміі паліўна-энергетычных рэсурсаў, а таксама распрацоўку
мерапрыемстваў па энергазберажэнню і энергаэфектыўнасці,
абавязковых для выканання адпаведнымі арганізацыямі;

укараненне інавацыйных праектаў, накіраваных на выкарыстанне новых
крыніц энергіі і нетрадыцыйных рэсурсаў вуглевадароднай сыравіны,
у тым ліку на рэалізацыю ў 2008—2010 гадах пілотных праектаў па
вытворчасці пелетаў (гранулаў з адходаў дрэваапрацоўкі) з
наступным сістэмным развіццём такой вытворчасці, выкарыстанню
геатэрмальных водаў, бурых вуглёў, атрыманню чыстага вадароду і яго
прымяненню;

4.2. Савету Міністраў Рэспублікі Беларусь з удзелам аблвыканкамаў і
Мінскага гарвыканкама ў 2007 годзе комплексна вырашыць пытанні
нарыхтоўкі, дастаўкі і выкарыстання драўніннай паліўнай сыравіны,
давесці заданні па яе вытворчасці да ўсіх пастаўшчыкоў, уключаючы
юрыдычныя асобы, якія вядуць лясную гаспадарку, і
лесакарыстальнікаў незалежна ад іх падначаленасці і
формаў уласнасці. Пачынаючы з 2007 года прымаць меры па павелічэнню
аб'ёмаў вырошчвання хуткарослай драўніны для паліўных патрэб.

5\. Забяспечыць стымуляванне эканоміі паліўна-энергетычных і
матэрыяльных рэсурсаў. Пры гэтым:

5.1. лічыць выкананне паказчыкаў па эканоміі рэсурсаў, павелічэнне
выкарыстання мясцовых нетрадыцыйных і аднаўляльных крыніц энергіі,
а таксама другасных энергарэсурсаў важнейшымі крытэрыямі ацэнкі работы
кіраўнікоў дзяржаўных органаў і іншых дзяржаўных арганізацый;

5.2. Савету Міністраў Рэспублікі Беларусь і Федэрацыі прафсаюзаў
Беларусі арганізаваць пачынаючы з 2007 года рэспубліканскае
спаборніцтва за высокія паказчыкі па эканоміі рэсурсаў. Пераможцаў
такога спаборніцтва заносіць на Рэспубліканскую дошку Гонару;

5.3. Савету Міністраў Рэспублікі Беларусь:

5.3.1. да 1 верасня 2007 г. устанавіць залежнасць аплаты працы
кіраўнікоў дзяржаўных органаў і іншых дзяржаўных арганізацый
ад выканання паказчыкаў па эканоміі рэсурсаў, павелічэння выкарыстання
мясцовых відаў паліва;

5.3.2. сумесна з Нацыянальнай акадэміяй навук Беларусі да 1 верасня 2007
г. распрацаваць эфектыўны механізм маральнага і матэрыяльнага
стымулявання эканоміі і рацыянальнага выкарыстання
паліўна-энергетычных і матэрыяльных рэсурсаў, забяспечыць яго
ўкараненне ў дзяржаўных органах іншых дзяржаўных арганізацыях, а
таксама ў падначаленых ім арганізацыях (арганізацыях, якія
ўваходзяць у іх склад);

5.4. аблвыканкамам і Мінскаму гарвыканкаму да 1 верасня 2007 г.
вызначыць сістэму заахвочвання арганізацый, падначаленых
мясцовым і распарадчым органам, і індывідуальных прадпрымальнікаў
за эканомію і беражлівасць.

6\. Шырока прапагандаваць сярод насельніцтва неабходнасць выканання
рэжыму паўсюднай эканоміі і беражлівасці. З гэтай мэтай:

6.1. Міністэрству інфармацыі:

6.1.1. забяспечыць выданне нагляднай агітацыі, вучэбна-метадычных
дапаможнікаў, дзіцячай пазнавальнай літаратуры па пытаннях
эканоміі і беражлівасці, павелічэння колькасці адпаведнай
тэматычнай інфармацыі ў сетцы Iнтэрнэт;

6.1.2. сумесна з Нацыянальнай дзяржаўнай тэлерадыёкампаніяй, закрытымі
акцыянернымі таварыствамі «Другі нацыянальны тэлеканал» і «Сталічнае
тэлебачанне» сістэматычна і ўсебакова асвятляць пытанні эканомнага
выкарыстання ўсіх відаў рэсурсаў, уключаючы прыродныя, як важнейшага
прынцыпу забеспячэння эканамічнай бяспекі Рэспублікі Беларусь. Шырэй
прапагандаваць вопыт перадавых калектываў рэспублікі, якія
забяспечваюць строгі кантроль эканоміі паліўна-энергетычных і
матэрыяльных рэсурсаў, выпуск канкурэнтаздольнай прадукцыі з меншымі
затратамі;

6.2. Міністэрству адукацыі:

6.2.1. да 1 верасня 2007 г. распрацаваць для ўстаноў, якія забяспечваюць
атрыманне агульнай сярэдняй адукацыі, праграму заняткаў па інтарэсах,
факультатываў, курсаў па пытаннях эканоміі і беражлівасці;

6.2.2. сумесна з іншымі дзяржаўнымі органамі прымаць меры па
ўдасканаленню сістэмы падрыхтоўкі і павышэння кваліфікацыі
спецыялістаў у сферы энерга-, і рэсурсазберажэння;

6.3. Міністэрству ўнутраных спраў з удзелам мясцовых выканаўчых і
распарадчых органаў больш актыўна прыцягваць работнікаў міліцыі
да правядзення прафілактычных мерапрыемстваў па прадухіленню псавання
маёмасці ў жылых дамах, на вуліцах і ў іншых грамадскіх месцах;

6.4. Федэрацыі прафсаюзаў Беларусі арганізаваць:

у працоўных калектывах тлумачальную працу, накіраваную на эканомію ўсіх
відаў рэсурсаў;

агляды на лепшыя дасягненні па эканоміі рэсурсаў і павышэнню
эфектыўнасці іх выкарыстання;

6.5. работнікам арганізацый жыллёва-камунальнай гаспадаркі, мясцовых
выканаўчых і распарадчых органаў праводзіць тлумачальную працу сярод
насельніцтва па пытаннях паўсюднай эканоміі паліўна-энергетычных і
матэрыяльных рэсурсаў, устаноўкі для гэтага ў жылых памяшканнях
індывідуальных прыбораў уліку расходу вады і прыроднага газу.

7\. Устанавіць эфектыўны кантроль за рацыянальным выкарыстаннем
паліўна-энергетычных і матэрыяльных рэсурсаў. У сувязі з гэтым:

7.1. рэспубліканскім органам дзяржаўнага кіравання, іншым дзяржаўным
арганізацыям, падначаленым Ураду Рэспублікі Беларусь, мясцовым
выканаўчым і распарадчым органам:

7.1.1. забяспечыць правядзенне ў падначаленых арганізацыях
(арганізацыях, якія ўваходзяць у іх склад), рэгіёнах і
населеных пунктах рэгулярных праверак стану работы па арганізацыі
эканоміі паліўна-энергетычных і матэрыяльных рэсурсаў за кошт
аптымізацыі іх расходавання, замены састарэлага энергетычнага
і тэхналагічнага абсталявання на больш сучаснае, а таксама выкарыстання
мясцовых відаў паліва;

7.1.2. устанавіць жорсткі кантроль за выкананнем дзяржаўнымі
арганізацыямі і гаспадарчымі таварыствамі, у адносінах да
якіх дзяржава, валодаючы долямі (акцыямі) у іх статутных фондах, можа
вызначаць рашэнні, якія прымаюцца гэтымі таварыствамі, даведзеных ім
паказчыкаў па эканоміі рэсурсаў;

7.1.3. забяспечваць прадстаўленне падначаленымі арганізацыямі
(арганізацыямі, якія ўваходзяць у іх склад) Міністэрству
статыстыкі і аналізу поўнай і аб'ектыўнай дзяржаўнай статыстычнай
справаздачнасці аб выкарыстанні паліўна-энергетычных і матэрыяльных
рэсурсаў;

7.2. Камітэту дзяржаўнага кантролю:

7.2.1. ажыццяўляць мэтавыя праверкі выканання дзяржаўнымі органамі і
іншымі арганізацыямі заканадаўства па рацыянальнаму выкарыстанню
рэсурсаў, прыцягваць да адказнасці службовых асобаў, вінаватых у
нанясенні ўрону дзяржаве, безгаспадарчасці і марнатраўстве. Аб
выніках інфармаваць Прэзідэнта Рэспублікі Беларусь па выніках 2007
года;

7.2.2. сумесна з Пракуратурай, Міністэрствам унутраных спраў, Камітэтам
дзяржаўнай бяспекі, Дзяржаўным камітэтам па маёмасці, Дзяржаўным
камітэтам па стандартызацыі:

узмацніць кантроль за захоўваннем дзяржаўнымі органамі, службовымі
асобамі і іншымі работнікамі арганізацый рэжыму эканоміі і
беражлівасці, рацыянальнага выкарыстання паліва, энергіі,
сыравіны, матэрыялаў і абсталявання;

своечасова і рашуча спыняць факты безгаспадарчасці, парушэння
дысцыпліны, незаконнага і неабгрунтаванага расходавання
матэрыяльных і грашовых сродкаў.

8\. Павысіць адказнасць кіраўнікоў дзяржаўных органаў і іншых
арганізацый, грамадзян за неэфектыўнае выкарыстанне
паліўна-энергетычных і матэрыяльных рэсурсаў, маёмасці, для
чаго:

Савету Міністраў Рэспублікі Беларусь да 1 верасня 2007 г.:

прадставіць Кіраўніку дзяржавы прапановы аб мерах адказнасці кіраўнікоў
дзяржаўных органаў і іншых дзяржаўных арганізацый за невыкананне
ўстаноўленых паказчыкаў па эканоміі рэсурсаў;

прадугледзець узмацненне адказнасці арганізацый жыллёва-камунальнай
гаспадаркі за нерацыянальнае выкарыстанне цяпла, электраэнергіі,
прыроднага газу і вады, ва ўстаноўленым парадку ўнесці прапановы аб
больш жорсткіх мерах адказнасці арганізацый і службовых асобаў за
парушэнне заканадаўства па рацыянальнаму выкарыстанню рэсурсаў;

прыняць меры па ўзмацненню адказнасці бацькоў за наўмыснае знішчэнне або
пашкоджанне іх дзецьмі чужой, у тым ліку дзяржаўнай, маёмасці, а таксама
па вяртанню прычыненага ўрону за кошт сродкаў такіх бацькоў.

Персанальную адказнасць за выкананне гэтай Дырэктывы ўскласці на
Прэм'ер-міністра Рэспублікі Беларусь, кіраўнікоў дзяржаўных
органаў і іншых дзяржаўных арганізацый.

У сувязі з асаблівай важнасцю выканання жорсткага рэжыму эканоміі і
беражлівасці для забеспячэння эканамічнай бяспекі Рэспублікі
Беларусь з а к л і к а ю:

дырэктарскі корпус, вучоных, канструктараў, праекціроўшчыкаў, тэхнолагаў
і іншых спецыялістаў прыкласці максімум намаганняў да распрацоўкі і
ўкаранення новай тэхнікі, высокаэканамічных малаадходных і
безадходных тэхналагічных працэсаў, якія забяспечваюць эканомію
паліўна-энергетычных і матэрыяльных рэсурсаў;

Саветы дэпутатаў усіх узроўняў, Федэрацыю прафсаюзаў Беларусі нацэльваць
калектывы работнікаў на ўзмацненне рэжыму эканоміі і мабілізацыю
рэзерваў, якія маюцца;

грамадскае аб'яднанне «Беларускае таварыства вынаходнікаў і
рацыяналізатараў» забяспечваць развіццё масавай тэхнічнай
творчасці грамадзян па ўдасканаленню тэхнікі і тэхналогій;

Беларускі рэспубліканскі саюз моладзі, іншыя грамадскія аб'яднанні
ўсямерна садзейнічаць рэалізацыі палажэнняў гэтай Дырэктывы.

Толькі сумеснымі намаганнямі, арганізаванасцю і дысцыплінай беларускі
народ забяспечыць эканамічную бяспеку краіны, прагрэс і росквіт
незалежнай Беларусі.

Прэзідэнт Рэспублікі Беларусь А. ЛУКАШЭНКА

14 чэрвеня 2007 г. г. Мінск.
