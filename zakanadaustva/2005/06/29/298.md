---
layout: default
---

### Указ Прэзідэнта Рэспублікі Беларусь № 299

****

<span class="underline"></span>

Аб парадку выплаты збору з фізічных асоб пры перасячэнні імі Дзяржаўнай
граніцы Рэспублікі Беларусь праз пункты пропуску

У адпаведнасці з падпунктам 1.7 пункта 1 артыкула 10 Закона Рэспублікі
Беларусь ад 18 лістапада 2004 года «Аб бюджэце Рэспублікі Беларусь на
2005 год»:

1\. Устанавіць, што ў 2005 годзе:

1.1. абласныя, Мінскі гарадскі Саветы дэпутатаў маюць права ўводзіць
збор з фізічных асоб пры перасячэнні імі Дзяржаўнай граніцы
Рэспублікі Беларусь праз пункты пропуску ў памеры, які не
перавышае 0,25 базавай велічыні;

1.2. названы ў падпункце 1.1 гэтага пункта збор выплачваецца фізічнымі
асобамі пры выездзе за межы Рэспублікі Беларусь або пры ўездзе на яе
тэрыторыю ў беларускіх рублях або ў замежнай валюце па курсу
Нацыянальнага банка на дату яго выплаты.

Асобе, якая выплаціла гэты збор, выдаецца адпаведны дакумент, які
прадастаўляе права аднаразовага выезду за межы Рэспублікі
Беларусь і аднаразовага ўезду на яе тэрыторыю.

2\. Вызваліць ад выплаты збору з фізічных асоб пры перасячэнні імі
Дзяржаўнай граніцы Рэспублікі Беларусь праз пункты пропуску:

кіраўнікоў дзяржаў і ўрадаў, членаў парламенцкіх, урадавых і іншых
афіцыйных дэлегацый замежных дзяржаў, асоб, якія прыбылі ў
Рэспубліку Беларусь па запрашэннях Прэзідэнта Рэспублікі
Беларусь, Савета Рэспублікі і Палаты прадстаўнікоў Нацыянальнага
сходу Рэспублікі Беларусь, Савета Міністраў Рэспублікі Беларусь, іншых
дзяржаўных органаў, — пры прад'яўленні дакументаў, якія пацвярджаюць
іх статус, і (або) адпаведных запрашэнняў;

дзяржаўных служачых, камандзіраваных за мяжу, у тым ліку ў складзе
дзяржаўных, урадавых і парламенцкіх дэлегацый, а таксама фізічных
асоб, якія не з'яўляюцца дзяржаўнымі служачымі, камандзіраваных за мяжу
ў складзе названых дэлегацый, — пры прад'яўленні выпісак з рашэнняў
Прэзідэнта Рэспублікі Беларусь, Савета Міністраў Рэспублікі
Беларусь, Савета Рэспублікі або Палаты прадстаўнікоў
Нацыянальнага сходу Рэспублікі Беларусь, іншых дзяржаўных
органаў, дзяржаўных арганізацый і (або) камандзіровачных
пасведчанняў, выдадзеных гэтымі дзяржаўнымі органамі,
арганізацыямі;

удзельнікаў калектываў мастацкай творчасці і спартсменаў, членаў
спартыўных дэлегацый Рэспублікі Беларусь, якія выязджаюць,
адпаведна, для ажыццяўлення гастрольна-канцэртнай дзейнасці і
ўдзелу ў міжнародных і іншых спартыўных мерапрыемствах, — пры
прад'яўленні запрашэнняў прымаючага боку і адпаведных спісаў асоб,
падпісаных кіраўнікамі накіроўваючых арганізацый і завераных пячаткай
гэтых арганізацый;

фізічных асоб, якія накіроўваюцца на пахаванне блізкіх сваякоў і (або)
тых, хто перавозіць (суправаджае) целы памёршых для пахавання, — пры
прад'яўленні тэлеграмы або іншага дакумента аб смерці;

дзяцей дашкольнага ўзросту і навучэнцаў устаноў адукацыі, што
забяспечваюць атрыманне пачатковай, базавай, агульнай
сярэдняй адукацыі, — пры прад'яўленні пашпартоў і (або)
дакументаў, якія пацвярджаюць іх навучанне завераных пячаткай
гэтых устаноў адукацыі;

інвалідаў I і II групы, дзяцей-інвалідаў да 18 гадоў — пры прад'яўленні
пасведчанняў інвалідаў, а таксама фізічную асобу, якая суправаджае
інваліда I групы або дзіця-інваліда да 18 гадоў;

ветэранаў Вялікай Айчыннай вайны, ветэранаў баявых дзеянняў на тэрыторыі
іншых дзяржаў, іншых асоб, якія маюць права на льготы ў адпаведнасці з
Законам Рэспублікі Беларусь ад 17 красавіка 1992 года «Аб ветэранах»
(Ведамасці Вярхоўнага Савета Рэспублікі Беларусь, 1992 г., № 15, ст.
249; Нацыянальны рэестр прававых актаў Рэспублікі Беларусь, 2001 г., №
67, 2/787), — пры прад'яўленні пасведчанняў адзінага ўзору,
устаноўленага для кожнай катэгорыі ветэранаў або іншых асоб
Урадам СССР да 1 студзеня 1992 г. або Урадам Рэспублікі Беларусь;

фізічных асоб, якія выязджаюць на лячэнне і (або) кансультацыю, — пры
наяўнасці рашэнняў Камісіі па накіраванню грамадзян Рэспублікі
Беларусь на лячэнне або кансультацыю за межы Рэспублікі Беларусь
пры Міністэрстве аховы здароўя, а таксама тых, хто выязджае на лячэнне
ў санаторна-курортныя арганізацыі, — пры прад'яўленні
санаторна-курортных картак і пуцёвак;

работнікаў дзяржаўных арганізацый Рэспублікі Беларусь, размешчаных на
тэрыторыі замежных дзяржаў, — пры прад'яўленні службовых
пасведчанняў;

членаў экіпажаў паветраных суднаў, суднаў унутранага і змешанага
плавання, чыгуначны службовы і іншы персанал, якія ажыццяўляюць
і абслугоўваюць міжнародныя перавозкі, — пры прад'яўленні службовых
пасведчанняў і (або) іншых дакументаў, якія пацвярджаюць іх статус;

вадзіцеляў аўтатранспартных сродкаў, якія ажыццяўляюць міжнародныя
перавозкі, — пры прад'яўленні ліцэнзійнай карткі на кожную адзінку
транспартнага сродку (для беларускіх міжнародных перавозчыкаў), дазволаў
на міжнародную перавозку грузаў або міжнародных таварна-транспартных
накладных СMR (для замежных міжнародных перавозчыкаў грузаў),
дазволаў на перавозку пасажыраў аўтобусамі ў міжнародных зносінах
або фармуляраў (спісаў пасажыраў) для замежных міжнародных перавозчыкаў
пасажыраў і багажу;

фізічных асоб, якія перавозяць (суправаджаюць) замежную бязвыплатную
дапамогу, — пры прад'яўленні дакументаў аб перавозцы (суправаджэнні)
такой дапамогі або пасведчанняў, выдадзеных Дэпартаментам па
гуманітарнай дзейнасці Кіраўніцтва справамі Прэзідэнта
Рэспублікі Беларусь, якія пацвярджаюць яе рэгістрацыю;

грамадзян Рэспублікі Беларусь, якія пастаянна пражываюць у прыгранічных
з сумежнымі дзяржавамі раёнах, грамадзян Літоўскай Рэспублікі,
Латвійскай Рэспублікі, Рэспублікі Польшча і Украіны, якія
пастаянна пражываюць у прыгранічных з Рэспублікай Беларусь раёнах,
выязджаюць або ўязджаюць да блізкіх сваякоў, для наведвання месцаў
пахавання блізкіх сваякоў, — пры наяўнасці дакументаў, якія
пацвярджаюць факт пастаяннага пражывання ў прыгранічных раёнах, а
таксама працуюць у названых прыгранічных раёнах па працоўных дагаворах,
— пры прад'яўленні даведак з месцаў работы, падпісаных кіраўнікамі
адпаведных арганізацый і завераных пячаткай гэтых арганізацый;

ваеннаслужачых Узброеных Сіл Рэспублікі Беларусь, іншых войскаў і
воінскіх фарміраванняў Рэспублікі Беларусь, ваеннаслужачых
замежных дзяржаў, накіраваных для ўдзелу ў сумесных вучэннях і
іншых мерапрыемствах у адпаведнасці з міжнароднымі дагаворамі
Рэспублікі Беларусь, — пры наяўнасці запрашэнняў прымаючага боку
і прад'яўленні адпаведных спісаў асоб.

Для мэтаў гэтага Указа пад блізкімі сваякамі разумеюцца бацькі, дзеці,
усынавіцелі, усыноўленыя (удачароныя), родныя браты і сёстры, дзед,
бабуля, унукі, муж (жонка).

3\. Дакумент, які пацвярджае выплату збору з фізічных асоб пры
перасячэнні імі Дзяржаўнай граніцы Рэспублікі Беларусь праз
пункты пропуску, або дакументы, якія даюць асобам, пералічаным у
пункце 2 гэтага Указа, права на вызваленне ад яго выплаты,
прад'яўляюцца па патрабаванню службовых асоб Дзяржаўнага
камітэта пагранічных войскаў у пунктах пропуску.

4\. Абласным і Мінскаму гарадскому выканаўчым камітэтам пры прыняцці
адпаведнымі Саветамі дэпутатаў рашэнняў аб увядзенні збору з
фізічных асоб пры перасячэнні імі Дзяржаўнай граніцы Рэспублікі
Беларусь праз пункты пропуску прымаць меры па выкананню гэтага Указа.

5\. Гэты Указ уступае ў сілу праз трыццаць дзён пасля яго афіцыйнага
апублікавання, за выключэннем пункта 4 і гэтага пункта, якія
ўступаюць у сілу з дня падпісання Указа.

Прэзідэнт Рэспублікі Беларусь А. ЛУКАШЭНКА.

29 чэрвеня 2005 г.

г. Мінск.
