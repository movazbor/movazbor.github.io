---
layout: default
---

### УКАЗ Прэзідэнта Рэспублікі Беларусь № 99

****

<span class="underline"></span>

Аб некаторых пытаннях прымянення стаўкі падатку на дабаўленую вартасць
пры рэалізацыі на тэрыторыі Рэспублікі Беларусь і пры ўвозе на мытную
тэрыторыю Рэспублікі Беларусь харчовых тавараў і тавараў для дзяцей

1\. Устанавіць, што:

1.1. падаткам на дабаўленую вартасць па стаўцы 10 працэнтаў абкладаюцца
пры рэалізацыі на тэрыторыі Рэспублікі Беларусь і пры ўвозе на мытную
тэрыторыю Рэспублікі Беларусь харчовыя тавары і тавары для дзяцей па
пераліках, якія зацвярджаюцца Прэзідэнтам Рэспублікі Беларусь;

1.2. з 1 студзеня 2005 г. і да ўступлення ў сілу гэтага Указа абкладанне
падаткам на дабаўленую вартасць па стаўцы 10 працэнтаў харчовых тавараў
і тавараў для дзяцей пры іх увозе на мытную тэрыторыю Рэспублікі
Беларусь і пры рэалізацыі на тэрыторыі Рэспублікі Беларусь
праводзіцца ў адпаведнасці з зацверджанымі Саветам Міністраў
Рэспублікі Беларусь пералікамі гэтых тавараў, што дзейнічалі ў 2004
годзе.

2\. Зацвердзіць прыкладзеныя:

пералік харчовых тавараў і тавараў для дзяцей, па якіх прымяняецца
стаўка падатку на дабаўленую вартасць у памеры 10 працэнтаў пры іх
рэалізацыі на тэрыторыі Рэспублікі Беларусь;

пералік харчовых тавараў і тавараў для дзяцей, па якіх прымяняецца
стаўка падатку на дабаўленую вартасць у памеры 10 працэнтаў пры іх
увозе на мытную тэрыторыю Рэспублікі Беларусь.

3\. Савету Міністраў Рэспублікі Беларусь прыняць меры, неабходныя для
рэалізацыі гэтага Указа.

4\. Гэты Указ уступае ў сілу праз 10 дзён пасля яго афіцыйнага
апублікавання.

Прэзідэнт Рэспублікі Беларусь А. ЛУКАШЭНКА.

25 лютага 2005 г., г. Мінск.

**Каментарый да Указа**

Прэзідэнт Рэспублікі Беларусь 25 лютага падпісаў Указ № 99 «Аб некаторых
пытаннях прымянення стаўкі падатку на дабаўленую вартасць пры рэалізацыі
на тэрыторыі Рэспублікі Беларусь і пры ўвозе на мытную тэрыторыю
Рэспублікі Беларусь харчовых тавараў і тавараў для дзяцей».

Згодна з указам, пры ўвозе на мытную тэрыторыю Беларусі і пры рэалізацыі
харчовыя тавары і тавары для дзяцей абкладаюцца падаткам на дабаўленую
вартасць па стаўцы 10 працэнтаў.

Пералікі дадзеных тавараў, зацверджаныя кіраўніком дзяржавы, уключаюць
сацыяльна значныя харчовыя тавары і тавары для дзяцей, якія
карыстаюцца масавым попытам, у тым ліку для малазабяспечаных
слаёў насельніцтва. Так, напрыклад, 10-працэнтным ПДВ будуць абкладацца
мяса, малочныя прадукты, хлебабулачныя і макаронныя вырабы, крупы, мука,
прадукты для дзіцячага і дыябетычнага харчавання, агародніна, мора- і
рыбапрадукты, а таксама дзіцячыя адзенне і абутак, цацкі і іншыя
тавары.

Важным з'яўляецца тое, што ў мэтах недапушчэння росту цэн на сацыяльна
значныя харчовыя тавары і тавары для дзяцей, дакументам прадугледжана
захаванне раней дзеючага парадку падаткаабкладання ўказаных тавараў з 1
студзеня 2005 года і да ўступлення ў сілу гэтага ўказа.

Прэс-служба Прэзідэнта Рэспублікі Беларусь.
