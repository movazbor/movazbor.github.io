---
layout: default
---

### Рашэнне Канстытуцыйнага Суда Рэспублікі Беларусь

****

<span class="underline"></span>

Аб падаткаабкладанні кампенсацыі маральнай шкоды

Канстытуцыйны Суд Рэспублікі Беларусь у складзе старшынствуючага —
Старшыні Канстытуцыйнага Суда Васілевіча Р.А., намесніка Старшыні
Марыскіна А.У., суддзяў Бойка Т.С., Кенік К.I., Падгрушы В.В., Філіпчык
Р.I., Цікавенкі А.Г., Шышко Г.Б. разгледзеў на падставе артыкула 40 і
часткі першай артыкула 116 Канстытуцыі Рэспублікі Беларусь звароты
грамадзян аб канстытуцыйнасці заканадаўства, якое рэгулюе пытанні
падаткаабкладання сум кампенсацыі фізічным асобам маральнай шкоды.

Вывучыўшы адпаведныя палажэнні Канстытуцыі, Грамадзянскага і Падатковага
кодэксаў, Закона «Аб падаходным падатку з фізічных асоб» і іншых
нарматыўных прававых актаў Рэспублікі Беларусь, Канстытуцыйны
Суд устанавіў наступнае.

Згодна з часткай другой артыкула 60 Канстытуцыі з мэтай абароны правоў,
свабод, гонару і годнасці грамадзяне, у адпаведнасці з законам, маюць
права спагнаць у судовым парадку як маёмасную шкоду, так і
матэрыяльную кампенсацыю маральнай шкоды.

Шкода, нанесеная асобе або маёмасці грамадзяніна, у адпаведнасці з
часткай першай пункта 1 артыкула 933 Грамадзянскага кодэкса (далей
— ГК), падлягае пакрыццю ў поўным аб'ёме асобай, якая нанесла шкоду.
Падставы і памер кампенсацыі грамадзяніну маральнай шкоды
вызначаюцца правіламі, прадугледжанымі главой 58 і артыкулам
152 ГК (пункт 1 артыкула 968 ГК). Згодна з артыкуламі 152 і 970 ГК
кампенсацыя маральнай шкоды ажыццяўляецца ў грашовай форме. Размер
кампенсацыі вызначаецца судом у залежнасці ад характару прычыненых
пацярпеўшаму фізічных і маральных пакут, а таксама ступені віны
прычыніцеля шкоды ў выпадках, калі віна з'яўляецца падставай для
пакрыцця шкоды. Пры вызначэнні памеру кампенсацыі шкоды павінны
ўлічвацца патрабаванні разумнасці і справядлівасці. Характар
фізічных і маральных пакут ацэньваецца судом з улікам фактычных
акалічнасцяў, пры якіх была нанесена маральная шкода, і індывідуальных
асаблівасцяў пацярпеўшага.

Канстытуцыйны Суд адзначае, што грамадзянскае заканадаўства Рэспублікі
Беларусь змяшчае прававыя нормы, якія рэгулююць адносіны па пакрыццю
маральнай шкоды і вызначэнню судом памеру яе кампенсацыі.

У адпаведнасці з падпунктам 1.35 пункта 1 артыкула 3 Закона «Аб
падаходным падатку з фізічных асоб» (далей — Закон) не
падлягаюць падаткаабкладанню ўсе віды прадугледжаных
заканадаўствам Рэспублікі Беларусь кампенсацыйных выплат у
межах нормаў, устаноўленых заканадаўствам Рэспублікі Беларусь (за
выключэннем кампенсацыі за нявыкарыстаны адпачынак, кампенсацыі за
выкарыстанне транспартных сродкаў, абсталявання, інструментаў і
прыстасаванняў, якія належаць работніку), у тым ліку звязаных з:

выкананнем фізічнай асобай працоўных абавязкаў (уключаючы пераезд на
работу ў іншую мясцовасць і пакрыццё камандзіровачных расходаў). Пры
аплаце работніку расходаў на камандзіроўкі як унутры краіны, так і за яе
межамі ў абкладаемы падаткам даход не ўключаюцца сутачныя ў межах
нормаў, якія ўстанаўліваюцца Міністэрствам фінансаў Рэспублікі
Беларусь, а таксама фактычна ажыццёўленыя і дакументальна
пацверджаныя мэтавыя расходы, звязаныя з камандзіроўкамі;

пакрыццём шкоды, нанесенай незаконнымі дзеяннямі органаў дазнання,
папярэдняга следства, пракуратуры, суда;

пакрыццём шкоды пры страце працаздольнасці, звязанай з калецтвам ці
іншым пашкоджаннем здароўя, а таксама ў сувязі са стратай
карміцеля;

бясплатным прадастаўленнем жылых памяшканняў і камунальных паслуг;

аплатай кошту і (або) выдачай належнага натуральнага забеспячэння, а
таксама выплатай грашовых сродкаў узамен гэтага забеспячэння;

аплатай кошту харчавання, спартыўнага забеспячэння, абсталявання,
спартыўнай і параднай формы, якія атрымліваюцца спартсменамі і
работнікамі фізкультурна-спартыўных арганізацый для
вучэбна-трэніровачнага працэсу і ўдзелу ў спартыўных
спаборніцтвах;

гібеллю, устанаўленнем інваліднасці, якая звязана з выкананнем службовых
абавязкаў ці наступіла ў выніку ранення, кантузіі, калецтва,
ваеннаслужачых, асоб начальніцкага і радавога саставу
органаў унутраных спраў, органаў фінансавых расследаванняў,
органаў і падраздзяленняў па надзвычайных сітуацыях ці дзяржаўных
служачых пры выкананні імі сваіх службовых абавязкаў.

Вывучэнне правапрымяняльнай практыкі паказвае, што сумы грашовай
кампенсацыі маральнай шкоды, за выключэннем непасрэдна
пералічаных у Законе выпадкаў пакрыцця такой шкоды,
разглядаюцца падатковымі органамі ў якасці даходаў, што
падлягаюць падаткаабкладанню, і абкладаюцца падаходным падаткам як
«іншыя даходы». Такі парадак падаткаабкладання сум, выплачаных
грамадзянам у мэтах пакрыцця маральнай шкоды, устаноўлены
пунктам 48 Iнструкцыі аб парадку вылічэння і выплаты падаходнага
падатку з фізічных асоб, зацверджанай пастановай Міністэрства па
падатках і зборах Рэспублікі Беларусь ад 20 лютага 2002 г. № 16.

Канстытуцыйны Суд лічыць, што існуючая практыка, калі з адных сум
кампенсацыі маральнай шкоды падатак выплачваецца, а з другіх —
не, не ў поўнай меры заснавана на палажэннях Закона, таму што
адрозненне ў падаткаабкладанні сум кампенсацыі маральнай шкоды
ў залежнасці ад абставінаў, якія з'явіліся прычынай яе пакрыцця, з
нормаў Закона «Аб падаходным падатку з фізічных асоб» прама не
вынікае. Па меркаванню Канстытуцыйнага Суда, практыка, якая
склалася, з'яўляецца вынікам выкарыстання ў Законе неадназначнай
фармулёўкі «у межах нормаў, устаноўленых заканадаўствам Рэспублікі
Беларусь».

Канстытуцыйны Суд звяртае ўвагу на тое, што мэтай кампенсацыі маральнай
шкоды з'яўляецца не атрыманне даходу, а пакрыццё нанесеных маральных і
фізічных пакут.

Згодна з артыкуламі 97, 98 Канстытуцыі права афіцыйнага тлумачэння
законаў належыць Нацыянальнаму сходу Рэспублікі Беларусь.
Парламент валодае правам устанаўліваць рэспубліканскія падаткі
і зборы, у тым ліку вызначаць не толькі істотныя элементы падатку, але
і льготы па яго вылічэнню і выплаце.

У Пасланні Канстытуцыйнага Суда Рэспублікі Беларусь «Аб стане
канстытуцыйнай законнасці ў Рэспубліцы Беларусь у 2004 годзе»
адзначана, што высокі ўзровень якасці заканадаўства прадугледжвае
адсутнасць у ім якой бы то ні было двухсэнсавасці, што з'яўляецца
неабходнай умовай аднастайнага разумення прававых нормаў і іх
практычнага прымянення.

Кіруючыся артыкулам 40 Канстытуцыі, артыкуламі 7, 36, 38, 40 401 Закона
«Аб Канстытуцыйным Судзе Рэспублікі Беларусь», Канстытуцыйны Суд

ВЫРАШЫЎ:

1\. Прапанаваць Палаце прадстаўнікоў Нацыянальнага сходу Рэспублікі
Беларусь прыняць меры па ўдасканаленню нормаў Закона Рэспублікі
Беларусь «Аб падаходным падатку з фізічных асоб», якія рэгулююць
падаткаабкладанне кампенсацыі маральнай шкоды, і практыкі іх
прымянення шляхам тлумачэння дадзенага Закона ці ўнясення ў яго
змяненняў для выключэння неадназначнага разумення і прымянення ўказаных
нормаў у мэтах больш поўнай абароны правоў грамадзян.

2\. Гэта рашэнне ўступае ў сілу з дня прыняцця.

3\. Апублікаваць гэта рашэнне ў адпаведнасці з заканадаўствам.

Старшынствуючы —

Старшыня Канстытуцыйнага Суда

Рэспублікі Беларусь Р. А. ВАСIЛЕВIЧ

12 мая 2005 г., г. Мінск

№ Р-185/2005
