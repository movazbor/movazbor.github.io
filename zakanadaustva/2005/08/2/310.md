---
layout: default
---

### Заява пастаянных камісій Палаты прадстаўнікоў Нацыянальнага сходу Рэспублікі Беларусь па міжнародных справах і сувязях з СНД і па правах чалавека, нацыянальных адносінах і сродках масавай інфармацыі

****

<span class="underline"></span>

Пастаянныя камісіі Палаты прадстаўнікоў Нацыянальнага сходу Рэспублікі
Беларусь па міжнародных справах і сувязях з СНД і па правах чалавека,
нацыянальных адносінах і сродках масавай інфармацыі з глыбокай
заклапочанасцю ўспрынялі рэзалюцыю Сейма Рэспублікі Польшча ад
28 ліпеня 2005 года, прынятую ў сувязі з быццам бы маючымі месца
парушэннямі правоў польскай нацыянальнай меншасці ў Беларусі.

Падставай для прыняцця рэзалюцыі паслужыла сітуацыя, якая склалася вакол
VI з'езда грамадскага аб'яднання «Саюз палякаў на Беларусі», што адбыўся
ў сакавіку 2005 года. Міністэрствам юстыцыі Рэспублікі Беларусь як
органам, які зарэгістраваў гэта грамадскае аб'яднанне і закліканы
ў выніку гэтага ажыццяўляць кантроль за выкананнем ім палажэнняў
статута, была праведзена праверка ў сувязі са шматлікімі
зваротамі членаў гэтага аб'яднання, у тым ліку дэлегатаў
з'езда, адносна законнасці яго правядзення. У выніку праверкі было
ўстаноўлена, што з'езд быў праведзены з парушэннямі як дзеючага
заканадаўства Рэспублікі Беларусь, так і ўласнага статута гэтага
аб'яднання, што пацягнула прызнанне яго нелегітымным, а прынятых на ім
рашэнняў — неправамоцнымі.

Аднак афіцыйныя органы ўлады і грамадскія структуры Польшчы спрабуюць ва
ультыматыўнай форме, з прымяненнем палітычнага і дыпламатычнага ціску
прымусіць беларускія ўлады прызнаць вынікі VI з'езда грамадскага
аб'яднання «Саюз палякаў на Беларусі», уключаючы абранае на ім з
парушэннем статута кіраўніцтва аб'яднання.

Сёння ў Рэспубліцы Беларусь пражываюць амаль 400 тысяч палякаў, з якіх
крыху больш за 20 тысяч знаходзяцца ў Саюзе палякаў на Беларусі, які
з'яўляецца згодна са статутам непалітычнай культурна-асветніцкай
арганізацыяй.

У адпаведнасці з Дагаворам аб добрасуседстве і дружалюбным
супрацоўніцтве паміж Рэспублікай Беларусь і Рэспублікай
Польшча ад 23 чэрвеня 1992 года з боку беларускай дзяржавы ўдзяляецца
вялікая ўвага і аказваецца значная дапамога польскай дыяспары ў развіцці
яе самабытнасці, нацыянальнай культуры і мовы.

Польская нацыянальнасць у Рэспубліцы Беларусь прадстаўлена ва ўсіх
органах улады на самым высокім узроўні, палякі з'яўляюцца
кіраўнікамі многіх прадпрыемстваў і арганізацый. У якасці
культурных цэнтраў працуюць 16 польскіх дамоў, выходзяць
перыядычныя выданні на польскай мове. У Рэспубліцы Беларусь
польская мова выкладаецца ў 280 школах і дзіцячых садах, дзейнічаюць
дзве польскія школы, больш за 20 тысяч беларускіх грамадзян вывучаюць
польскую мову. У Гродзенскай вобласці, дзе большасць
вернікаў-католікаў з'яўляюцца палякамі, набажэнства
праводзіцца, як правіла, на польскай мове. Гэтыя і іншыя падобныя
факты сведчаць аб тым, што ў нашай краіне няма ўшчамлення правоў
польскай этнічнай меншасці.

У Беларусі пражываюць людзі больш за 130 нацыянальнасцяў і народнасцяў.
Міжнацыянальны мір і згода з'яўляюцца сёння не толькі заслугай і
гордасцю Рэспублікі Беларусь, але і яе паслядоўнай палітычнай
лініяй.

Парламентарыі Беларусі расцэньваюць рэзалюцыю Сейма Рэспублікі Польшча
як яшчэ адзін прыклад умяшання ва ўнутраныя справы суверэннай
беларускай дзяржавы, як дзеянні, накіраваныя на дэстабілізацыю
сітуацыі ў беларускім грамадстве. Рэзалюцыя Сейма, як і дэструктыўныя
дзеянні шэрагу іншых дзяржаўных органаў Польшчы, сведчаць аб свядомым
правядзенні лініі на абвастрэнне польска-беларускіх адносінаў і
стварэнне кіруемага звонку канфлікту.

Польскія парламентарыі павінны ясна разумець, што дзейнасць грамадскіх
аб'яднанняў у любой дзяржаве рэгулюецца нацыянальным заканадаўствам.
Грамадскія аб'яднанні, якія ажыццяўляюць сваю дзейнасць у Рэспубліцы
Беларусь, усе без выключэння абавязаны падпарадкоўвацца беларускаму
заканадаўству.

Польскім калегам неабходна дакладна ўсвядоміць, што праблемы, якія
ўзніклі ў сувязі з правядзеннем з'езда аб'яднання беларускіх
грамадзян «Саюз палякаў на Беларусі», могуць быць і будуць
вырашаны ў адпаведнасці з заканадаўствам Рэспублікі Беларусь.
Выкарыстанне польскім бокам сітуацыі, якая склалася ўнутры гэтага
грамадскага аб'яднання, для абвастрэння міжнародных адносінаў
з'яўляецца неканструкцыйным крокам, які наносіць урон інтарэсам
народаў Беларусі і Польшчы.

Беларускія парламентарыі падкрэсліваюць, што тыя, хто штучна спрабуе
распаліць агонь міжнацыянальнай варожасці, праводзяць
нядобрасумленную і недальнабачную палітыку, якая ідзе
ўразрэз з мэтамі забеспячэння бяспекі і супрацоўніцтва ў Еўропе і
небяспечную сур'ёзным абвастрэннем становішча ў рэгіёне.

Рэспубліка Беларусь паважае міжнародныя прынцыпы і стандарты ў галіне
забеспячэння правоў нацыянальных меншасцяў і добрасумленна іх
выконвае.

Пастаянныя камісіі Палаты прадстаўнікоў Нацыянальнага сходу Рэспублікі
Беларусь па міжнародных справах і сувязях з СНД і па правах чалавека,
нацыянальных адносінах і сродках масавай інфармацыі спадзяюцца, што
ўскладненні ў беларуска-польскіх адносінах маюць часовы характар,
што разважлівасць польскіх заканадаўцаў возьме верх і разам мы зможам
зрабіць шмат для ўмацавання даверу і дружбы паміж дзвюма дзяржавамі і
нашымі народамі, для развіцця ўзаемавыгаднага супрацоўніцтва.

*2 жніўня 2005 года, г. Мінск*
