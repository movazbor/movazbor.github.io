---
layout: default
---

<div class="field field-name-body field-type-text-with-summary field-label-hidden">

<div class="field-items">

<div class="field-item even">

**Указ Прэзідэнта Рэспублікі Беларусь**

**23 лютага 2016 г. № 78**

**г. Мінск**

**Аб мерах па павышэнні эфектыўнасці сацыяльна-эканамічнага комплексу
Рэспублікі Беларусь.**

Галоўным прыярытэтам сацыяльна-эканамічнай палітыкі Рэспублікі Беларусь
з'яўляецца чалавек, падтрымка сям'і, дзяцей і старых. За гады
незалежнасці краіны сфарміравана дзяржава для народа.
Развіваецца адукацыя, ахова здароўя, інфраструктура,
умацоўваецца нацыянальная бяспека.

Нарастанне негатыўных з'яў у сусветнай эканоміцы, скарачэнне попыту на
нашых традыцыйных экспартных рынках, рэзкае падзенне цэн на нафту і
сыравінныя тавары, геапалітычная нестабільнасць прывялі да пагаршэння
ўмоў знешняга гандлю Рэспублікі Беларусь.

У сучасных умовах знешнеэканамічных працэсаў і іх адмоўнага ўплыву на
нацыянальную эканоміку неабходны своечасовыя меры па забеспячэнні
эканамічнай бяспекі, сацыяльнай стабільнасці і фарміраванні
дадатковых умоў для аднаўлення ўстойлівага эканамічнага росту.
Рэалізацыя на практыцы ўнутраных рэзерваў развіцця патрабуе
ініцыятыўнай і эфектыўнай работы кіраўнікоў прадпрыемстваў,
прыняцця вертыкаллю ўлады рашучых і сістэмных мер.

У гэтых мэтах п а с т а н а ў л я ю:

**1. Павышэнне эфектыўнасці функцыянавання эканомікі:**

1.1. Савету Міністраў Рэспублікі Беларусь:

прыняць дадатковыя меры для забеспячэння:

прыбытковай працы дзяржаўных прадпрыемстваў пры належнай якасці
кіравання іх актывамі і зніжэнні сабекошту прадукцыі не менш як
на 25 працэнтаў;

павышэння плацежнай дысцыпліны ва ўзаемаразліках за пастаўленыя тавары,
выкананыя работы, аказаныя паслугі;

развіцця добрасумленнай канкурэнцыі на ўнутраным рынку;

росту і дыверсіфікацыі экспарту;

рацыянальнага імпартазамяшчэння;

паскоранага развіцця малога і сярэдняга бізнесу і ўключэння яго ў
экспартную дзейнасць і імпартазамяшчэнне;

прыцягнення замежнага капіталу ў развіццё і стварэнне вытворчасцяў;

эканоміі рэсурсаў арганізацыямі ўсіх формаў уласнасці і павышэння якасці
вырабленай прадукцыі (работ, паслуг);

сумесна з Нацыянальным банкам паступальнага зніжэння ставак па крэдытах
у эканоміцы;

выпрацаваць прапановы па:

прыватызацыі (адчужэнні) аб'ектаў дзяржаўнай уласнасці на прынцыпах
празрыстасці, аператыўнасці і эфектыўнасці;

прымяненні спрошчаных працэдур фінансавага аздараўлення
сельскагаспадарчых арганізацый;

1.2. Савету Міністраў Рэспублікі Беларусь, аблвыканкамам і Мінскаму
гарвыканкаму:

забяспечыць штогадовае павелічэнне колькасці працаўладкаваных грамадзян
на наваствораныя працоўныя месцы за кошт стварэння новых прадпрыемстваў
і вытворчасцяў на 50 тыс. чалавек;

рэалізаваць імпартазамяшчальныя праекты з дасягненнем аб'ёму выручкі ад
рэалізацыі прадукцыі не менш як 600 млн долараў ЗША штогод у
прамысловай вытворчасці і сферы паслуг за кошт пазабюджэтных
крыніц;

забяспечыць на працягу 2016 года скарачэнне пратэрмінаванай знешняй
дэбіторскай запазычанасці на суму не менш за 100 млн долараў ЗША;

забяспечыць належную абарону ўнутранага рынку ад нядобрасумленнай
канкурэнцыі, павысіўшы эфектыўнасць сістэмы антыманапольнага
рэгулявання ў Рэспубліцы Беларусь;

актывізаваць інвестыцыйную дзейнасць, забяспечыць шырокі і спрошчаны
доступ да крэдытных ліній Кітайскай Народнай Рэспублікі, якія
выдзяляюцца на рэалізацыю інвестыцыйных праектаў, усталяваўшы
галіновыя прыярытэты іх выкарыстання. Актыўна прыцягваць прамыя
замежныя інвестыцыі;

забяспечыць у 2016 годзе зніжэнне затрат арганізацый, якія аказваюць
жыллёва-камунальныя паслугі, і своечасовае прыняцце рашэнняў па
дасягненні ўзроўню іх пакрыцця тарыфамі для насельніцтва ў памеры
50 працэнтаў па ўсім комплексе названых паслуг. Дадатковыя даходы па
сістэме Міністэрства энергетыкі ад зніжэння аб'ёмаў перакрыжаванага
субсідзіравання накіраваць на зніжэнне тарыфаў на энергарэсурсы для
прамысловых спажыўцоў у парадку, вызначаным Саветам Міністраў
Рэспублікі Беларусь;

1.3. Савету Міністраў Рэспублікі Беларусь і Нацыянальнай акадэміі навук
забяспечыць актыўнае ўкараненне айчынных тэхналогій у фармацэўтыку,
аграпрамысловы комплекс, біятэхналагічную вытворчасць, галіны новых
матэрыялаў і іншыя сектары вышэйшых тэхналагічных укладаў;

1.4. кіраўнікам дзяржаўных органаў:

забяспечыць аператыўны і ўсебаковы разгляд прапаноў прадпрымальнікаў па
развіцці вытворчасцяў і стварэнні працоўных месцаў, аказваць ім
усялякае садзейнічанне;

арганізаваць тлумачальную работу з насельніцтвам для папулярызацыі
прадпрымальніцкай дзейнасці, разняволення дзелавой ініцыятывы
грамадзян;

1.5. ускласці на старшыняў раённых (гарадскіх) выканкамаў персанальную
адказнасць за забеспячэнне эфектыўнай дзейнасці стратных
сельскагаспадарчых арганізацый;

1.6. упаўнаважыць старшыняў раённых (гарадскіх) выканкамаў прымаць у
парадку, які зацвярджаецца Прэзідэнтам Рэспублікі Беларусь,
аператыўныя рашэнні па перадачы ў давернае кіраванне
прадпрыемстваў як маёмасных комплексаў устойліва
неплацежаздольных камунальных сельскагаспадарчых унітарных
прадпрыемстваў, у тым ліку з правам далейшага набыцця такіх маёмасных
комплексаў даверным кіраўніком, які належным чынам выканаў умовы
дагавора давернага кіравання, а таксама па адабранні і выдзяленні
зямельных участкаў, якія выкарыстоўваюцца такімі прадпрыемствамі (пры
захаванні мэтавага прызначэння сельскагаспадарчых земляў і земляў
ляснога фонду), даверным кіраўнікам і (або) эфектыўна працуючым
суб'ектам гаспадарання (інвестарам) у вызначаным парадку;

1.7. устанавіць, што:

асноўным крытэрыем для аказання дзяржаўнай фінансавай падтрымкі
суб'ектам гаспадарання з'яўляецца рэалізацыя імі ў межах
дзяржаўных праграм інвестыцыйных праектаў, якія забяспечваюць
павышэнне прыбытковасці вырабленых тавараў (работ, паслуг) і зніжэнне
іх сабекошту;

экспартныя крэдыты выдзяляюцца адкрытым акцыянерным таварыствам "Банк
развіцця Рэспублікі Беларусь" арганізацыям, якія не з'яўляюцца
рэзідэнтамі, у парадку, які вызначаецца Саветам Міністраў
Рэспублікі Беларусь;

частка працэнтаў па крэдытах, што выдаюцца банкамі-нерэзідэнтамі
крэдытаатрымальнікам-нерэзідэнтам для набыцця беларускіх тавараў
(у тым ліку па лізінгавых схемах), кампенсуецца Рэспублікай Беларусь у
2016 — 2017 гадах за кошт сродкаў рэспубліканскага бюджэту,
прадугледжаных на адпаведныя мэты;

пачатковы кошт продажу прадпрыемстваў як маёмасных комплексаў, акцый
(доляў у статутных фондах) гаспадарчых таварыстваў, якія знаходзяцца
ў рэспубліканскай і камунальнай уласнасці, вызначаецца па рынкавым
кошце ў парадку, які ўстанаўліваецца Саветам Міністраў Рэспублікі
Беларусь.

**2. Збалансаванае выкананне бюджэту 2016 года і меры сацыяльнай абароны
насельніцтва, дадатковай падтрымкі маламаёмных, уключаючы асоб
пенсійнага ўзросту, і іншых сацыяльна неабароненых катэгорый
грамадзян:**

2.1. Савету Міністраў Рэспублікі Беларусь, аблвыканкамам і Мінскаму
гарвыканкаму:

рэалізаваць кампенсавальныя меры падатковай палітыкі, накіраваныя на
аднаўленне даходаў бюджэту і зніжэнне іх залежнасці ад кан'юнктуры
знешняга попыту на сыравінныя тавары;

сфарміраваць у 2016 годзе рэзервы ў рэспубліканскім бюджэце ў памеры да
8 трлн рублёў для аказання мер сацыяльнай падтрымкі асобным катэгорыям
насельніцтва, у мясцовых бюджэтах — да 2,8 трлн рублёў для
фінансавання выдаткаў на выдзяленне безнаяўных жыллёвых
субсідый за кошт эканоміі ў выніку зніжэння бюджэтнага
субсідзіравання жыллёва-камунальных паслуг;

прыняць вычарпальныя меры па:

мінімізацыі негатыўных наступстваў, абумоўленых ростам цэн на
спажывецкія тавары ў выніку прымянення мер бюджэтнай
кансалідацыі. Пры гэтым прырост індэкса спажывецкіх цэн ад
названых мер не павінен перавышаць 3,7 працэнта;

аптымізацыі і скарачэнні выдаткаў кансалідаванага бюджэту Рэспублікі
Беларусь на 2016 год, перш за ўсё за кошт памяншэння выдаткаў на:

непершачарговыя капітальныя ўкладанні (набыццё абсталявання і іншых
асноўных сродкаў, капітальнае будаўніцтва, рэканструкцыя і
капітальны рамонт);

утрыманне органаў дзяржаўнага кіравання, мясцовага кіравання і
самакіравання за кошт аптымізацыі функцый і колькасці
дзяржаўных органаў усіх узроўняў. Сродкі ад гэтай аптымізацыі
накіроўваюцца на павышэнне заработнай платы дзяржаўных служачых;

пакрыццё (кампенсацыю) працэнтаў па крэдытах у беларускіх рублях, якія
выдадзены альбо выдаюцца ў рамках дзяржаўных праграм і мерапрыемстваў
(за выключэннем крэдытаў на жыллёвае будаўніцтва), павялічыўшы стаўкі па
крэдытных дагаворах на 2 працэнтныя пункты з адначасовым змяншэннем у
такім жа памеры стаўкі пакрыцця (кампенсацыі) за кошт сродкаў
рэспубліканскага і (або) мясцовых бюджэтаў працэнтаў па гэтых
крэдытах;

датацыі, якія перадаюцца з рэспубліканскага бюджэту ў кансалідаваныя
бюджэты абласцей і ў бюджэт г. Мінска;

2.2. кіраўнікам рэспубліканскіх органаў дзяржаўнага кіравання і іншых
арганізацый, падпарадкаваных Ураду Рэспублікі Беларусь, старшыням
аблвыканкамаў і Мінскага гарвыканкама забяспечыць першачарговае
зніжэнне затрат на закупку імпартнай сыравіны (матэрыялаў,
камплектуючых), скарачэнне выдаткаў на ўтрыманне
адміністрацыйна-кіраўніцкага апарату, адмову ад
доўгатэрміновых капітальных укладанняў у невытворчую сферу (у
тым ліку за кошт валютных крыніц);

2.3. Савету Міністраў Рэспублікі Беларусь для забеспячэння сацыяльнай
абароны насельніцтва, дадатковай падтрымкі маламаёмных, уключаючы
асоб пенсійнага ўзросту, і іншых сацыяльна неабароненых катэгорый
грамадзян ўнесці прапановы па:

павелічэнні з 1 сакавіка 2016 г. бюджэту пражытачнага мінімуму ў
сярэднім на душу насельніцтва;

узмацненні з 1 сакавіка 2016 г. механізмаў дзяржаўнай адраснай
сацыяльнай падтрымкі грамадзян, у тым ліку шляхам перагляду
памераў выплат сацыяльнага характару;

укараненні з 1 кастрычніка 2016 г. безнаяўных жыллёвых субсідый для
частковай аплаты асноўных жыллёва-камунальных паслуг;

2.4. Саветам дэпутатаў абласнога і базавага тэрытарыяльных узроўняў
разгледзець магчымасць аказання за кошт адпаведных мясцовых
бюджэтаў дадатковай сацыяльнай падтрымкі дзецям, моладзі,
ветэранам, інвалідам, пажылым людзям, а таксама іншым катэгорыям
грамадзян, якія маюць патрэбу ў дапамозе.

**3. Забеспячэнне абслугоўвання і своечасовага пагашэння валютных
абавязацельстваў:**

3.1. Савету Міністраў Рэспублікі Беларусь і Нацыянальнаму банку:

праводзіць збалансаваную макраэканамічную палітыку, накіраваную на
нарошчванне дзяржаўных золатавалютных рэзерваў да эканамічна
бяспечнага ўзроўню, які пакрывае трохмесячны імпарт тавараў
(работ, паслуг), а таксама кароткатэрміновыя даўгавыя
абавязацельствы Рэспублікі Беларусь у замежнай валюце;

забяспечваць своечасовае і поўнае выкананне абавязацельстваў, у тым ліку
праз рэфінансаванне, пад персанальную адказнасць:

Прэм'ер-міністра Рэспублікі Беларусь — па пагашэнні валютнага доўгу
Урадам і рэспубліканскімі органамі дзяржаўнага кіравання;

Старшыні Праўлення Нацыянальнага банка — па пагашэнні валютных
абавязацельстваў Нацыянальнага банка;

старшыняў аблвыканкамаў і Мінскага гарвыканкама — па пагашэнні валютнага
доўгу мясцовых органаў кіравання і самакіравання;

кіраўнікоў арганізацый і камерцыйных банкаў — па пагашэнні валютнага
доўгу гэтых і падпарадкаваных ім арганізацый;

3.2. упаўнаважыць Савет Міністраў Рэспублікі Беларусь на падпісанне
міжурадавых і міжнародных дагавораў, накіраваных на прыцягненне
інвестыцыйных рэсурсаў ад міжнародных фінансавых арганізацый, якія
змяшчаюць палажэнні, адрозныя ад норм заканадаўчых актаў Рэспублікі
Беларусь, з наступнай ратыфікацыяй такіх дагавораў у вызначаным
парадку.

**4. Паўнамоцтвы і адказнасць кадраў:**

4.1. ацэнку эфектыўнасці работы кадраў ажыццяўляць па наступных асноўных
крытэрыях:

Прэм'ер-міністра Рэспублікі Беларусь і яго Першага намесніка — па
выніках забеспячэння макраэканамічнай стабільнасці і эфектыўнага
кіравання валютным доўгам Урада;

Старшыні Праўлення Нацыянальнага банка — па выніках забеспячэння
фінансавай стабільнасці ў краіне, скарачэння валютных
абавязацельстваў Нацыянальнага банка, нарошчвання міжнародных
рэзервовых актываў Рэспублікі Беларусь;

намеснікаў Прэм'ер-міністра, міністра замежных спраў — па росце і
дыверсіфікацыі экспарту;

кіраўнікоў рэспубліканскіх органаў дзяржаўнага кіравання — па аб'ёме
прыцягнутых прамых замежных інвестыцый у галіну, рацыянальным
імпартазамяшчэнні;

старшыняў абласных, Мінскага гарадскога выканкамаў — па аб'ёме
прыцягнутых прамых замежных інвестыцый у рэгіён, рацыянальным
імпартазамяшчэнні, росце і дыверсіфікацыі экспарту, стварэнні новых
працоўных месцаў;

старшыняў раённых (гарадскіх) выканкамаў — па колькасці створаных новых
працоўных месцаў;

кіраўнікоў дзяржаўных прадпрыемстваў — па паказчыку чыстага прыбытку і
скарачэнні сабекошту тавараў (работ, паслуг), што вырабляюцца;

4.2. для павышэння аператыўнасці прымаемых рашэнняў, скарачэння тэрмінаў
адміністрацыйных працэдур надзяліць паўнамоцтвамі Савет Міністраў
Рэспублікі Беларусь усталёўваць тэрміны ўзгаднення дзяржаўнымі
органамі, у тым ліку падпарадкаванымі Прэзідэнту Рэспублікі Беларусь,
праектаў заканадаўчых актаў па найважнейшых пытаннях дзяржаўнага
рэгулявання ў эканамічнай сферы;

4.3. Савету Міністраў Рэспублікі Беларусь сумесна з Адміністрацыяй
Прэзідэнта Рэспублікі Беларусь і Дзяржаўным сакратарыятам Савета
Бяспекі Рэспублікі Беларусь да 1 чэрвеня 2016 г. унесці прапановы па:

скарачэнні залішніх і дублюючых функцый органаў дзяржаўнага кіравання,
кантралюючых (наглядных) і праваахоўных органаў;

удасканаленні сістэмы падбору і расстаноўкі кадраў, іх навучання і
перападрыхтоўкі (у тым ліку за мяжой), павышэння матывацыі на
дасягненне вынікаў сацыяльна-эканамічнага развіцця;

удасканаленні парадку і ўмоў прызначэння (вызвалення ад займаемай
пасады) кіраўнікоў дзяржаўных арганізацый, а таксама арганізацый,
у статутных фондах якіх 50 і больш працэнтаў акцый (доляў у статутных
фондах) належыць дзяржаве;

мінімізацыі наглядных праверак, скарачэнні наглядных органаў, падстаў
для правядзення такіх праверак і павышэнні ролі пракуратуры ў
забеспячэнні законнасці;

4.4. Савету Міністраў Рэспублікі Беларусь на працягу 2016 года
забяспечыць:

перагляд паказчыкаў эфектыўнасці работы фіскальных органаў у частцы
зрушэння акцэнтаў з бягучага напаўнення бюджэту суб'ектамі
гаспадарання на стратэгічнае забеспячэнне іх стабільнай і
бясстратнай работы;

карэкціроўку абавязковых да прымянення тэхнічных нарматыўных прававых
актаў, прадугледзеўшы выключэнне з іх патрабаванняў і абавязкаў, якія
непасрэдна не звязаны з бяспекай прадукцыі (работ, паслуг).

**5. Забеспячэнне недатыкальнасці ўласнасці:**

Генеральнай пракуратуры і судам забяспечваць безумоўнае і няўхільнае
выкананне гарантыі абароны ўласнасці, якая прадугледжана
Канстытуцыяй Рэспублікі Беларусь.

**6. Савету Міністраў Рэспублікі Беларусь, Адміністрацыі Прэзідэнта
Рэспублікі Беларусь, Дзяржаўнаму сакратарыяту Савета Бяспекі
Рэспублікі Беларусь, Камітэту дзяржаўнага кантролю, Нацыянальнаму
сходу Рэспублікі Беларусь, Нацыянальнаму банку, аблвыканкамам і Мінскаму
гарвыканкаму забяспечыць прывядзенне актаў заканадаўства ў адпаведнасць
з гэтым Указам і прыняць іншыя захады па яго рэалізацыі.**

**7. Гэты Указ уваходзіць у сілу пасля яго афіцыйнага апублікавання.**

**Прэзідэнт Рэспублікі Беларусь А. Лукашэнка**

*23 лютага 2016 г. № 78*

*г. Мінск*

</div>

</div>

</div>
