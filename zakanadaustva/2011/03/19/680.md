---
layout: default
---

#### Зварот Грамадскага аб'яднання "Беларускі саюз журналістаў"

**Вярхоўнаму камісару ААН па правах чалавека пані Наванетхем Пілэй,**

**Прадстаўніку АБСЕ па свабодзе СМІ пані Дуні Міятавіч,**

**Спецыяльнаму дакладчыку Савета ААН па правах чалавека**

 

Сітуацыя, з якой сутыкнуліся беларускія журналісты, беспрэцэдэнтная для
сучаснага свету. 31 студзеня 2011 г. 12 прадстаўнікоў СМІ былі ўключаны
Саветам Еўрапейскага саюза ў спіс асоб, якім забаронены ўезд на
тэрыторыю дзяржаў — удзельніц ЕС.

Гэтыя дзеянні супярэчаць "Еўрапейскай хартыі свабоды прэсы", прынятай у
Гамбургу 25 мая 2009 г. Пункт 3 Хартыі гаворыць: "Права журналістаў на
збор і распаўсюджванне інфармацыі і меркаванняў не павінна ставіцца пад
пагрозу, абмяжоўвацца або з'яўляцца прычынай для санкцый". Гэта значыць,
прынятае кіраўніцтвам ЕС рашэнне супярэчыць дакументам, якія ў свой час
былі ім жа адобраны.

Можна з упэўненасцю заявіць, што беларускія журналісты падвергнуліся
санкцыям з боку ЕС выключна з прычыны таго, што адстойвалі свой
пункт гледжання напярэдадні, у час і пасля завяршэння кампаніі па
выбарах Прэзідэнта Рэспублікі Беларусь. І гэты пункт гледжання
прыйшоўся не даспадобы палітычнаму кіраўніцтву краін ЕС. Такім
чынам, санкцыі Савета ЕС уяўляюць сабой пакаранне беларускіх
журналістаў за свабоднае выказванне імі свайго меркавання. А
гэта прамое парушэнне артыкула 10 Канвенцыі аб абароне правоў чалавека
і асноўных свабод ад 4 лістапада 1950 г. (з дадатковымі пратаколамі),
артыкула 19 Міжнароднага пакта аб грамадзянскіх і палітычных правах
ад 16 снежня 1966 г., а таксама артыкула 11 Хартыі фундаментальных
правоў Еўрапейскага саюза.

Рашэнне Савета ЕС было прынята да апублікавання справаздачы АБСЕ аб
выбарах у Рэспубліцы Беларусь, што таксама ставіць пад сур'ёзныя
сумненні яго абгрунтаванасць. Тым больш, што беларускія журналісты не
прымалі ўдзелу ў арганізацыі выбараў, гэтак жа як і ў падзеях, што мелі
месца пасля выбараў, абазначаных Саветам ЕС у якасці падставы для
ўвядзення санкцый. Відавочна, што ў гэтым выпадку ў наяўнасці
праследаванне ў пазасудовым парадку за дзеянні, якіх журналісты не
ўчынялі і не маглі ўчыніць.

Акрамя таго, парушана права беларускіх журналістаў на свабоду
перамяшчэння, якое замацавана ў артыкуле 2 згаданай
Канвенцыі. Такім чынам, у разглядаемай сітуацыі мае месца факт
дыскрымінацыі беларускіх журналістаў па прымеце палітычных або іншых
перакананняў.

На наш погляд, размова ідзе аб непрыкрытым націску на беларускія
мас-медыя з мэтай прымусіць іх да змянення рэдакцыйнай палітыкі і
поглядаў асобных журналістаў. Санкцыі ЕС не толькі накіраваны супраць
тых супрацоўнікаў СМІ, якія ўключаны ў "чорны спіс", але і даюць
выразны і недвухсэнсоўны сігнал іншым журналістам аб тым, якая
жорсткая рэакцыя можа быць у выпадку, калі інфармацыя і меркаванні,
што яны распаўсюджваюць, будуць супярэчыць пазіцыі кіраўніцтва
Еўрасаюза.

Лічым, што ўвядзенне такіх санкцый уяўляе сабой небяспечны прэцэдэнт для
ўсёй журналісцкай супольнасці.

Просім аказаць садзейнічанне ў аднаўленні правоў беларускіх журналістаў.

**Прынята на Сакратарыяце ГА "Беларускі саюз журналістаў"**

г. Мінск                                                             
         19 сакавіка 2011 г.* *
