---
layout: default
---

#### Зварот

##### Савета кіраўнікоў дзяржаў  
Садружнасці Незалежных Дзяржаў у сувязі  
з 25-й гадавінай аварыі на Чарнобыльскай АЭС

26 красавіка 2011 года спаўняецца 25 гадоў з дня чарнобыльскай трагедыі
— найбуйнейшай тэхнагеннай і сацыяльнай катастрофы ХХ стагоддзя. Гэты
дзень у дзяржавах — удзельніцах Садружнасці Незалежных Дзяржаў
аб'яўлены Міжнародным днём памяці ахвяр радыяцыйных аварый і
катастроф.

Праблемы, звязаныя з наступствамі чарнобыльскай трагедыі, не страцяць
актуальнасці і для будучых пакаленняў. Такія катастрофы ператвараюць
пацярпелыя тэрыторыі ў зоны крызісу на многія дзесяцігоддзі.

Мы помнім мужнасць і самаадданасць соцень тысяч удзельнікаў ліквідацыі
наступстваў аварыі на Чарнобыльскай АЭС з усіх рэспублік, якія
ўваходзілі ў склад СССР. Рызыкуючы жыццём і здароўем, яны
выканалі свой абавязак і прадухілілі далейшае распаўсюджванне
згубных радыеактыўных выкідаў.

Нягледзячы на прымаемыя меры, наступствы Чарнобыля прадаўжаюць аказваць
негатыўны ўплыў на жыццё ў пацярпелых дзяржавах. Пад спецыяльным
медыцынскім наглядам павінны знаходзіцца некалькі мільёнаў
чалавек. У асобных раёнах па-ранейшаму неабходны буйнамаштабныя
ахоўныя мерапрыемствы, без якіх немагчыма забяспечыць умовы бяспечнай
жыццядзейнасці людзей, якія пражываюць на забруджаных тэрыторыях.

Важнейшай задачай пераадолення наступстваў катастрофы на Чарнобыльскай
АЭС з'яўляецца комплексная радыяцыйная і сацыяльна-эканамічная
рэабілітацыя забруджаных тэрыторый, развіццё сацыяльнага і
эканамічнага патэнцыялу пацярпелых рэгіёнаў. Вырашэнне гэтай
задачы патрабуе новых навукова абгрунтаваных падыходаў, значных
рэсурсаў і, як вынік, фінансавага, навуковага і тэхнічнага
садзейнічання з боку міжнароднай супольнасці.

Пэўныя захады ў гэтым напрамку ўжо зроблены: Генеральная Асамблея ААН
абвясціла трэцяе дзесяцігоддзе пасля Чарнобыля, 2006—2016 гады,
Дзесяцігоддзем рэабілітацыі і ўстойлівага развіцця пацярпелых
рэгіёнаў, ажыццяўленне якога павінна быць накіравана на
забеспячэнне вяртання пацярпелага насельніцтва да
нармальнага жыцця. Рэалізуецца адпаведны план дзеянняў ААН.

Мы з задавальненнем адзначаем, што Генеральная Асамблея ААН вітала
рашэнне Савета кіраўнікоў дзяржаў СНД аб'явіць 26 красавіка
Міжнародным днём памяці ахвяр радыяцыйных аварый і катастроф у
дзяржавах — удзельніцах Садружнасці, а таксама прапанавала дзяржавам
— членам ААН адзначаць гэты Дзень і праводзіць адпаведныя
мерапрыемствы ў памяць аб ахвярах радыяцыйных аварый і
катастроф.

Адзначаючы 26 красавіка як Міжнародны дзень памяці ахвяр радыяцыйных
аварый і катастроф і аддаючы даніну памяці загінулым у выніку
чарнобыльскай катастрофы, заяўляем аб рашучасці стварыць
неабходныя ўмовы для забеспячэння сацыяльнай абароны
ўдзельнікаў ліквідацыі аварыі на Чарнобыльскай АЭС.

Лічым, што ўсебаковае супрацоўніцтва і абмен вопытам паміж дзяржаўнымі і
грамадскімі арганізацыямі нашых краін дасць магчымасць сумеснымі
намаганнямі пераадолець наступствы гэтай катастрофы.

Заклікаем сусветную супольнасць прадоўжыць супрацоўніцтва ў гэтай сферы,
актыўна выкарыстоўваць новыя формы ўзаемадзеяння, што прадугледжваюць
пераход да скаардынаванай дзейнасці, якая дапаўняе маштабныя
намаганні дзяржаў па адраджэнні пацярпелых рэгіёнаў.
